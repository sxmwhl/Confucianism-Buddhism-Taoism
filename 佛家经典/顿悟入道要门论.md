# 顿悟入道要门论

唐沙门　慧海　撰

## 序

夫善知识者，如巨海舟航，能度迷类，长夜明炬，善破群昏。大珠和尚首参马祖，使入慧海之法界，令开宝藏于自家；所以灵辩滔滔，譬大川之流水；峻机叠叠，如圆器之倾珠。于是曲设多方，垂慈利物，发扬至道，乌可以笔舌赞叹哉！妙什维那、四明翠山大中理公之神足，夙具灵根，素培智种，禅余之暇，阅此老语录，有所证入；平生碍膺之物，脱然而去。从上佛祖舌头，一无所疑矣。此亦古塔主睹云门语而嗣之，正所谓也。故捐资镂板，以广其传，期以后之来者，同一了悟，存此心者，岂浅浅耶！此之功勋不坠，行愿弥坚，盖可见矣。庶几法流不泯，派永接于曹溪，灯焰长存，光愈明于少室者也。

旹岁在癸丑春孟十日阿育王山

阿育王山沙门崇裕书

## 顿悟入道要门论卷上

稽首和南十方诸佛．诸大菩萨众。弟子今作此论。恐不会圣心。愿赐忏悔。若会圣理。尽将回施一切有情。愿于来世尽得成佛。

问。欲修何法。即得解脱。

答。唯有顿悟一门。即得解脱。

云何为顿悟。

答。顿者。顿除妄念。悟者。悟无所得。

问。从何而修。

答。从根本修。

云何从根本修。

答。心为根本。

云何知心为根本。

答。楞伽经云。心生即种种法生。心灭即种种法灭。维摩经云。欲得净土。当净其心。随其心净。即佛土净。遗教经云。但制心一处。无事不办。经云。圣人求心不求佛。愚人求佛不求心。智人调心不调身。愚人调身不调心。佛名经云。罪从心生。还从心灭。故知善恶一切皆由自心。所以心为根本也。若求解脱者。先须识根本。若不达此理。虚费功劳。于外相求。无有是处。禅门经云。于外相求。虽经劫数。终不能成。于内觉观。如一念顷。即证菩提。

问。夫修根本。以何法修。

答。惟坐禅。禅定即得。禅门经云。求佛圣智。要即禅定。若无禅定。念想喧动。坏其善根。

问。云何为禅。云何为定。

答。妄念不生为禅。坐见本性为定。本性者。是汝无生心。定者。对境无心。八风不能动。八风者。利．衰．毁．誉．称．讥．苦．乐。是名八风。若得如是定者。虽是凡夫。即入佛位。何以故。菩萨戒经云。众生受佛戒。即入诸佛位。得如是者。即名解脱。亦名达彼岸。超六度。越三界大力菩萨。无量力尊。是大丈夫。

问。心住何处即住。

答。住无住处即住。

问。云何是无住处。

答。不住一切处。即是住无住处。

云何是不住一切处。

答。不住一切处者。不住善恶．有无．内外中间。不住空。亦不住不空。不住定。亦不住不定。即是不住一切处。只个不住一切处。即是住处也。得如是者。即名无住心也。无住心者是佛心。

问。其心似何物。

答。其心不青不黄．不赤不白．不长不短．不去不来．非垢非净．不生不灭。湛然常寂。此是本心形相也。亦是本身。本身者。即佛身也。

问。身心以何为见。是眼见．耳见．鼻见及身心等见。

答。见无如许种见。

云。既无如许种见。复何见。

答。是自性见。何以故。为自性本来清净。湛然空寂。即于空寂体中能生此见。

问。只如清净体尚不可得。此见从何而有。

答。喻如明鉴中虽无像。能见一切像。何以故。为明鉴无心故。学人若心无所染。妄心不生。我所心灭。自然清净。以清净故。能生此见。法句经云。于毕竟空中炽然建立。是善知识也。

问。涅槃经．金刚身品。不可见。了了见。无有知者。无不知者。云何。

答。不可见者。为自性体无形。不可得故。是名不可见也。然见不可得者。体寂湛然。无有去来。不离世流。世流不能流。坦然自在。即是了了见也。无有知者。为自性无形。本无分别。是名无有知者。无不知者。于无分别体中具有恒沙之用。若能分别一切。即无事不知。是名无不知者。般若偈云。般若无知。无事不知。般若无见。无事不见。

问。经云。不见有无。即真解脱。何者是不见有无。

答。证得净心时即名有。于中不生得净心想。即名不见有也。得想无生无住。不得作无生无住想。即是不见无也。故云不见有无也。楞严经云。知见立知。即无明本。知见无见。斯即涅槃。亦名解脱。

问。云何是无所见。

答。若见男子．女人及一切色像。于中不起爱憎与不见等。即是无所见也。

问。对一切色像时。即名为见。不对色像时。亦名见否。

答。见。

问。对物时。从有见。不对物时。云何有见。

答。今言见者。不论对物与不对物。何以故。为见性常故。有物之时即见。无物之时亦见也。故知物自有去来。见性无来去也。诸彼亦耳。

问。正见物时。见中有物否。

答。见中不立物。

问。正见无物时。见中有无物否。

答。见中不立无物。

问。有声时。即有闻。无声时。还得闻否。

答。亦闻。

问。有声时。从有闻。无声时。云何得闻。

答。今言闻者。不论有声无声。何以故。为闻性常故。有声时即闻。无声时亦闻。

问。如是闻者是谁。

答。是自性闻。亦名知者闻。

问。此顿悟门以何为宗。以何为旨。以何为体。以何为用。

答。无念为宗。妄心不起为旨。以清净为体。以智为用。

问。既言无念为宗。未审无念者无何念。

答。无念者。无邪念。非无正念。

云何为邪念。云何名正念。

答。念有念无即名邪念。不念有无即名正念。念善念恶名为邪念。不念善恶名为正念。乃至苦乐．生灭．取舍．怨亲．憎爱。并名邪念。不念苦乐等。即名正念。

问。云何是正念。

答。正念者。唯念菩提。

问。菩提可得否。

答。菩提不可得。

问。既不可得。云何唯念菩提。

答。只如菩提假立名字。实不可得。亦无前后得者。为不可得故。即无有念。只个无念。是名真念。菩提无所念。无所念者。即一切处无心。是无所念。只如上说如许种无念者。皆是随事方便。假立名字。皆同一体。无二无别。但知一切处无心。即是无念也。得无念时。自然解脱。

问。云何行佛行。

答。不行一切行。即名佛行。亦名正行。亦名圣行。如前所说。不行有无．憎爱等是也。大律卷五菩萨品云。一切圣人不行于众生行。众生不行如是圣行。

问。云何是正见。

答。见无所见。即名正见。

问。云何名见无所见。

答。见一切色时不起染着。不染著者。不起爱憎心。即名见无所见也。若得见无所见时。即名佛眼。更无别眼。若见一切色时。起爱憎者。即名有所见。有所见者。即是众生眼。更无别眼作众生眼。乃至诸根亦复如是。

问。既言以智为用者。云何为智。

答。知二性空。即是解脱。知二性不空。不得解脱。是名为智。亦名了邪正。亦名识体用。二性空即是体。知二性空。即是解脱。更不生疑。即名为用。言二性空者。不生有无．善恶．爱憎。名二性空。

问。此门从何而入。

答。从檀波罗蜜入。

问。佛说六波罗蜜是菩萨行。何故独说檀波罗蜜。云何具足而得入也。

答。迷人不解五度皆因檀度生。但修檀度。即六度悉皆具足。

问。何因缘故。名为檀度。

答。檀者。名为布施。

问。布施何物。

答。布施却二性。

问。云何是二性。

答。布施却善恶性。布施却有无性．爱憎性．空不空性．定不定性．净不净性。一切悉皆施却。即得二性空。若得二性空时。亦不得作二性空想。亦不得作念有施想。即是真行。檀波罗蜜。名万缘俱绝。万缘俱绝者。即一切法性空是也。法性空者。即一切处无心是。若得一切处无心时。即无有一相可得。何以故。为自性空故。无一相可得。无一相可得者。即是实相。实相者。即是如来妙色身相也。念刚经云。离一切诸相。则名诸佛。

问。佛说六波罗蜜。今云何说一即能具足。愿说一具六法之因。

答。思益经云网明尊谓梵天言。若菩萨舍一切烦恼。名檀波罗蜜。即是布施。于诸法无所延。名尸波罗蜜。即是持戒。于诸法无所伤。名羼提波罗蜜。即是忍辱。于诸法离相。名毗离耶波罗蜜。即是精进。于诸法无所住。名禅波罗蜜。即是禅定。于诸法无戏论。名般若波罗蜜。即是智慧。是名六法。今更名六法不异。一．舍。二．无起。三．无念。四．离相。五．无住。六．无戏论。如是六法。随事方便。假立名字。至于妙理。无二无别。但知一舍即一切舍。无起即一切无起。迷途不契。悉谓有差。愚者滞其法数之中。即长轮生死。告汝学人。但修檀之法。即万法周圆。况于五法。岂不具耶。

问。三学等用。何者是三学。云何是等用。

答。三学者。戒．定．慧是也。

问。其义云何是戒．定．慧。

答。清净无染是戒。知心不动。对境寂然是定。知心不动时。不生不动想。知心清净时。不生清净想。乃至善恶皆能分别。于中无染。得自在者。是名为慧也。若知戒定慧体俱不可得时。即无分别者。即同一体。是名三学等用。

问。若心住净时。不是着净否。

答。得住净时。不作住净想。是不着净。

问。心住空时。不是着空否。

答。若作空想。即名著空。

问。若心得住无住处时。不是着无所处否。

答。但作空想。即无有着处。汝若欲了了识无所住心时。正坐之时。但知心莫思量一切物。一切善恶都莫思量。过去事已过去而莫思量。过去心自绝。即名无过去事。未来事未至。莫愿莫求。未来心自绝。即名无未来事。现在事已现在。于一切事但知无著。无著者。不起憎爱心。即是无著。现在心自绝。即名无现在事。三世不摄。亦名无三世也。心若起去时。即莫随去。去心自绝。若住时。亦莫随住。住心自绝。即无住心。即是住无住处也。若了了自知住在住时。只物住亦无住处。亦无无住处也。若自了了知心不住一切处。即名了了见本心也。亦名了了见性也。只个不住一切处心者。即是佛心。亦名解脱心。亦名菩提心。亦名无生心。亦名色性空。经云证无生法忍是也。汝若未得如是之时。努力。努力。勤加用功。功成自会。所以会者。一切处无心。即是会言无心者。无假不真也。假者。爱憎心是也。真者。无爱憎心是也。但无憎爱心。即是二性空。二性空者。自然解脱也。

问。为只坐用。行时亦得为用否。

答。今言用功者。不独言坐。乃至行住坐卧。所造运为。一切时中。常用无间。即名常住也。

问。方广经云。五种法身。一．实相法身。二．功德法身。三．法性法身。四．应化法身。五．虚空法身。于自己身。何者是。

答。知心不坏是实相法身。知心含万像是功德法身。知心无心是法性法身。随根应说是应化法身。知心无形不可得是虚空法身。若了此义者。即知无证也。无得无证者。即是证佛法法身。若有证有得以为证者。即邪见增上慢人也。名为外道。何以故。维摩经云。舍利弗问天女曰。汝何所得。何所证辩。乃得如是。天女答曰。我无得无证。乃得如是。若有得有证。即于佛法中为增上慢人也。

问。经云等觉妙觉。云何是等觉。云何是妙觉。

答。即色即空。名为等觉。二性空故。名为妙觉。又云。无觉无无觉。名为妙觉也。

问。等觉与妙觉。为别为不别。

答。为随事方便。假立二名。本体是一。无二无别。乃至一切法皆然也。

问。金刚云。无法可说。是名说法。其义云何。

答。般若体毕竟清净。无有一物可得。是名无法可说。即于般若空寂体中具恒沙之用。即无事不知。是名说法。故云。无法可说。是名说法。

问。若有善男子．善女人受持读诵此经。若为人轻贱。是人先世罪业应堕恶道。以今世人轻贱故。先世罪业即为消灭。当得阿耨多罗三藐三菩提。其义云何。

答。只如有人未遇大善知识。唯造恶业。清净本心被三毒无明所覆。不能显了。故云为人轻贱也。以今世人轻贱者。即是今日发心求佛道。为无明灭尽。三毒不生。即本心明朗。更无乱念。诸恶永灭故。以今世人轻贱也。无明灭尽。乱念不生。自然解脱。故云当得菩提。即发心时。名为今世。非隔生也。

又云。如来五眼者何。

答。见色清净。名为肉眼。见体清净。名为天眼。于诸色境。乃至善恶悉能微细分别。无所染着。于中自在。名为慧眼。见无所见。名为法眼。无见无无见。名为佛眼。

又云。大乘最上乘。其义云何。

答。大乘者。是菩萨乘。最上乘者。是佛乘。

又问。云何修而得此乘。

答。修菩萨乘者。即是大乘。证菩萨乘。更不起观。至无修处湛然常寂。不增不减。名最上乘。即是佛乘也。

问。涅槃云。定多慧少。不离无明。定少慧多。增长邪见。定慧等故。即名解脱。其义如何。

答。对一切善恶悉能分别是慧。于所分别之处不起爱憎。不随所染是定。即是定慧等用也。

又问。无言无说。即名为定。正言说之时。得名定否。

答。今言定者。不论说与不说常定。何以故。为用定性。言说分别时。即言说分别亦定。若以空心观色时。即观色时亦空。若不观色。不说不分别时亦空。乃至见闻觉知亦复如是。何以故。为自性空。即于一切处悉空。空即无著。无著即是等用。为菩萨常用如是等空之法得至究竟。故云定慧等者。即名解脱也。今更为汝譬喻显示。令汝惺惺。得解断疑。譬如明鉴照像之时。其明动否。不也。不照时亦动否。不也。何以故。为明鉴用无情明照。所以照时不动。不照亦不动。何以故。为无情之中无有动者。亦无不动者。又如日光照世之时。其光动否。不也。若不照时动否。不也。何以故。为光无情。故用无情光照。所以不动。不照亦不动。照者是慧。不动者是定。菩萨用是定慧等法得三菩提。故云定慧等用即是解脱也。今言无情者。无凡情。非无圣情也。

问。云何是凡情。云何是圣情。

答。若起二性即是凡情。二性空故。即是圣情。

问。经云。言语道断。心行处灭。其义如何。

答。以言显义。得义言绝。义即是空。空即是道。道即是绝言。故云言语道断。心行处灭。谓得义实际。更不起观。不起观故。即是无生。以无生故。即一切色性空。色性空故。即万缘俱绝。万缘俱绝者。即是心行处灭。

问。如如者云何。

答。如如是不动义。心真如故。名如如也。是知过去诸佛行此行亦得成道。现在佛行此行亦得成道。未来佛行此行亦得成道。三世所修证道无异。故名如如也。维摩经云。诸佛亦如也。至于弥勒亦如也。乃至一切众生悉皆如也。何以故。为佛性不断有性故也。

问。即色即空。即凡即圣。是顿悟否。

答。是。

问。云何是即色即空。云何是即凡即圣。

答。心有染即色。心无染即空。心有染即凡。心无染即圣。又云。真空妙有故即色。色不可得故即空。今言空者。是色性自空。非色灭空。今言色者。是空性自色。非色能色也。

问。经云尽无尽法门。如何。

答。为二性空故。见闻无生是尽。尽者。诸漏尽。无尽者。于无生体中具恒沙妙用。随事应现。悉皆具足。于本体中亦无损减。是名无尽。即是尽无尽法门也。

问。尽与无尽。为一为别。

答。体是一。说即有别。

问。体既是一。云何说别。

答。一者是说之体。说是体之用。为随事应用。故云体同说别。喻如天上一日。下置种种盆器盛水。一一器中皆有于日。诸器中日悉皆圆满。与天上日亦无差别。故云体同。为随器立名。即有差别。所以有别。故云体同。说即有别。所现诸日悉皆圆满于上。本日亦无损灭。故云无尽也。

问。经云不生不灭。何法不生。何法不灭。

答。不善不生。善法不灭。

问。何者善。何者不善。

答。不善者。是染漏心。善法者。是无染漏心。但无染无漏。即是不善不生。得无染无漏时。即清净圆明。湛然常寂。毕竟不迁。是名善法不灭也。此即是不生不灭。

问。菩萨戒云。众生受佛戒。即入诸佛位。位同大觉已。真是诸佛子。其义云何。

答。佛戒者。清净心是也。若有人发心修行清净行。得无所受心者。名受佛戒也。过去诸佛皆修清净无受行。得成佛道。今有时人发心修无受清净行者。即与佛功德等。用无有异也。故云入诸佛位也。如是悟者。与佛悟同。故云位同大觉已。真是诸佛子。从清净心生智。智清净名为诸佛子。亦名此佛子。

问。只是佛之与法。为是佛在先。为是法在先。若法在先。法是何佛所说。若佛在先。承何教而成道。

答。佛亦在法先。亦在法后。

问。因何佛法先后。

答。若据寂灭法。是法先佛后。若据文字法。是佛先法后。何以故。一切诸佛皆因寂灭法而得成佛。即是法先佛后。经云。诸佛所师。所为法也。得成道已。然始广说十二部经。引化众生。众生承佛法教。修行得成佛。即是法先佛后也。

问。云何是说通宗不通。

答。言行相违。即是说通宗不通。

问。云何是宗通说亦通。

答。言行无差。即是说通宗亦通。

问。经云到不到．不到到之法。云何。

答。说到行不到。名为到不到。行到说不到。名为不到到。行说俱到。名为到到。

问。佛法不尽有为。不住无为。何者是不尽有为。何者是不住无为。

答。不尽有为者。从初发心至菩提树下成等正觉后。至双林入般涅槃。于中一切法悉皆不舍。即是不尽有为也。不住无为者。虽修无念。不以无念为证。虽修空。不以空为证。虽修菩提涅槃。无相无作。不以无相无作为证。即是不住无为也。

问。为有地狱。为无地狱。

答。亦有亦无。

问。云何亦有亦无。

答。为随心所造一切恶业。即有地狱。若心无染。自性空故。即无地狱。

问。受罪众生有佛性否。

答。亦同佛性。

问。既有佛性。正入地狱时。佛性同入否。

答。不同入。

问。正入之时。佛性复在何处。

答。亦同入。

问。既同入。正入时。众生受罪。佛性亦同受罪否。

答。佛性虽随众生同入。是众生自受罪苦。佛性元来不受。

问。既同入。因何不受。

答。众生者是有相。有相者即有成坏。佛性者是无相。无相者即是空性也。是故真空之性无有坏者。喻如有人于空积薪。薪自受坏。空不受坏也。空喻佛性。薪喻众生。故云同入而不同受也。

问。转八识成四智。束四智成三身。几个识共成一智。几个识独成一智。

答。眼．耳．鼻．舌．身。此五识共成成所作智。第六是意。独成妙观察智。第七心识。独成平等性智。第八含藏识。独成大圆镜智。

问。此四智为别为同。

答。体同名别。

问。体既同。云何名别。既随事立名。正一体之时。何者是大圆镜智。

答。湛然空寂。圆明不动。即大圆镜智。能对诸尘不起爱憎。即是二性空。二性空即平等性智。能入诸根境界。善能分别。不起乱想而得自在。即是妙观察智。能令诸根随事应用。悉入正受。无二相者。即是成所作智。

问。束四智成三身者。几个智共成一身。几个智独成一身。

答。大圆镜智独成法身。平等性智独成报身。妙观察智与成所作智共成化身。此三身亦假立名字分别。只令未解者看。若了此理。亦无三身应用。何以故。为体性无相。从无住本而立。亦无无住本。

问。云何是见佛真身。

答。不见有无即是见佛真身。

问。云何不见有无即是见佛真身。

答。有因无立。无因有显。本不立有。无亦不存。既不存无。有从何得。有之与无。相因始有。既相因而有。悉是生灭也。但离此二见。即是见佛真身。

问。只如有无尚不可交。建立真身复从何而立。

答。为有问故。若无问时。真身之名亦不可立。何以故。譬如明镜。若对物像时。即现像。若不对像时。终不见像。

问。云何是常不离佛。

答。心无起灭。对境寂然。一切时中毕竟空寂。即是常不离佛。

问。何者是无为法。

答。有为是。

问。今问无为法。因何答有为是。

答。有因无立。无因有显。本不立有。无从何生。若论真无为者。即不取有为。亦不取无为。是真无为法也。何以故。经云。若取法相。即着我人。若取非法相。即着我人。是故不应取法。不应取非法。即是取真法也。若了此理。即真解脱。即会不二法门。

问。何者是中道义。

答。边义是。

问。今问中道。因何答边义是。

答。边因中立。中因边生。本若无边。中从何有。今言中者。因边始有。故知中之与边。相因而立。悉是无常。色受想行识亦复如是。

问。何名五阴等。

答。对色染色。随色受生。名为色阴。为领纳入八风。好集邪信。即随领受中生。名为受阴。迷心取想。随想受生。名为想阴。结集诸行。随行受生。名为行阴。于平等体妄起分别。系着虚识受生。名为识阴。故云五阴。

问。经云二十五有。何者是。

答。受后有身是也。后有身者。即六道受生也。为众生现世心迷。好结诸业。后即随业受生。故云后有也。世若有人志修究竟解脱。证无生法忍者。即永离三界。不受后有。不受后有者。即证法身。法身者。即是佛身。

问。二十五有名云何分别。

答。本体是一。为随用立名。显二十五有。二十五有。十恶．十善．五阴是。

问。云何是十恶．十善。

答。十恶。煞．盗．淫．妄言．绮语．两舌．恶口。乃至贪．瞋．邪见。此名十恶。十善者。但不行十恶即是也。

问。上说无念。由未尽决。

答。无念者。一切处无心是无一切境界。无余思求是对诸境色永无起动。是即无念。无念者。是名真念也。若以念为念者。即是邪念。非为正念。何以故。经云。若教人六念。名为非念。有六念名为邪念。无六念者即真念。经云。善男子。我等住于无念法中。得如是金色三十二相。放大光明。照无余世界。不可思议功德。佛说之犹不尽。何况余乘能知也。得无念者。六根无染故。自然得入诸佛知见。得如是者。即名佛藏。亦名法藏。即能一切佛一切法。何以故。为无念故。经云。一切诸佛等。皆从此经出。

问。既称无念。入佛知见。复从何立。

答。从无念立。何以故。经云。从无住本。立一切法。又云。喻如明鉴。鉴中虽无像。而能现万像。何以故。为鉴明故。能现万像。学人为心无染。故妄念不生。我人心灭。毕竟清净。以清净故。能生无量知见。顿悟者不离此生即得解脱。何以知之。譬如师子儿初生之时。即真师子。修顿悟者亦复如是。即修之时。即入佛位。如竹春生笋。不离于春。即与母齐。等无有异。何以故。为心空故。修顿悟者亦复如是。为顿除妄念。永绝我人。毕竟空寂。即与佛齐。等无有异。故云即凡即圣也。修顿悟者不离此身即超三界。经云。不坏世间而超世间。不舍烦恼而入涅槃。不修顿悟者。犹如野干随逐师子。经百千劫。终不得成师子。

又问。真如之性为实空。为实不空。若言不空。即是有相。若言空者。即是断灭。一切众生当依何修而得解脱。

答。真如之性。亦空亦不空。何以故。真如妙体。无形无相。不可得也。是名亦空。然于空无相体中。具足恒沙之用。即无事不应。是名亦不空。经云。解一即千从。迷一即万惑。若人守一万事毕。是悟道之妙也。经云。森罗及万像。一法之所印。云何一法中而生种种见。如此功业。由行为本。若不降心。依文取证。无有是处。自诳诳他。彼此俱坠。努力。努力。细细审之。只是事来不受。一切处无心。得如是者。即入涅槃。证无生法忍。亦名不二法门。亦名无诤。亦名一行三昧。何以故。毕竟清净无我人故。不起爱憎。是二性空。是无所见。即是真如无得之辩。

此论不传无信。唯传同见同行。当观前人有诚信心。堪任不退者。如是之人。乃可为说。示之令悟。吾作此论。为有缘人。非求名利。只如诸佛所说千经万论。只为众生迷故。心行不同。随邪应说。即有差别。如论究竟解脱理者。只是事来不受。一切处无心。永寂如空。毕竟清净。自然解脱。汝莫求虚名。口说真如。心似猿猴。即言行相违。名为自诳。当堕恶道。莫求一世虚名快乐。不觉长劫受殃。努力。努力。众生自度。佛不能度。若佛能度众生时。过去诸佛如微尘数。一切众生总应度尽。何故我等至今流浪生死。不得成佛。当知众生自度。佛不能度。努力。努力。自修莫倚他佛力。经云。夫求法者。不着佛求。

问。于来世中多有杂学之徒。云何共住。

答。但和其光。不同其业。同处不同位。经云随流而性常也。只如学道者自为大事因缘解脱之事。俱勿轻未学。敬学如佛。不高己德。不疾彼能。自察于行。不举他过。于一切处悉无妨碍。自然快乐也。重说偈云。

　忍辱第一道先须除我人事来无所受
　即真菩提身

金刚经云。菩萨无我法者。如来说名真是菩萨。又云。不取即不舍。永断于生死。一切处无心。即名诸佛子。涅槃经云。如来证涅槃。永断于生死。偈曰。

　我今意况大好他人骂时无恼
　无言不说是非涅槃生死同道
　识达自家本宗犹来无有青皂
　一切妄想分别将知世人不了
　寄言凡夫末代除却心中藁草
　我今意况大宽不语无事心安
　从容自在解脱东西去易不难
　终日无言寂寞念念向理思看
　自然逍遥见道生死定不相干
　我今意况大奇不向世上侵欺
　荣华总是虚诳弊衣粗食充饥
　道逢世人懒语世人咸说我痴
　外现瞪瞪暗钝心中明若琉璃
　默契罗睺密行非汝凡夫所知

吾恐汝等不会了真解脱理。再示汝等。

问。维摩经云。欲得净土。当净其心。云何是净心。

答。以毕竟净为净。

问。云何是毕竟净为净。

答。无净无无净即是毕竟净。

问。云何是无净无无净。

答。一切处无心是净。得净之时不得作净想。即名无净也。得无净时亦不得作无净想。即是无无净也。

问。修道者以何为证。

答。毕竟证为证。

问。云何是毕竟证。

答。无证无无证是名毕竟证。

问。云何是无证。云何是无无证。

答。于外不染色声等。于内不起妄念心。得如是者。即名为证。得证之时不得作证想。即名无证也。得此无证之时亦不得作无证想。是名无证。即名无无证也。

问。云何解脱心。

答。无解脱心。亦无无解脱心。即名真解脱也。经云。法尚应舍。何况非法也。法者是有。非法是无也。但不取有无。即真解脱。

问。云何得道。

答。以毕竟得为得。

问。云何是毕竟得。

答。无得无无得。是名毕竟得。

问。云何是毕竟空。

答。无空无无空。即名毕竟空。

问。云何是真如定。

答。无定无无定。即名真如定。经云。无有定法名阿耨多罗三藐三菩提。亦无定法如来可说。经云虽修空。不以空为证。不得作空想。即是也。虽修定。不以定为证。不得作定想。即是也。虽得净。不以净为证。不得作净想。即是也。若得定。得净。得一切处无心之时。即作得如是想者。皆是妄想。即被系缚。不名解脱。若得如是之时。了了自知得自在。即不得将此为证。亦不得作如是想时得解脱。经云。若起精进心。是妄非精进也。若能心不妄。精进无有涯。

问。云何是中道。

答。无中间。亦无二边。即中道也。

云何是二边。

答。为有彼心。有此心。即是二边。

云何名彼心。此心。

答。外缚色声。名为彼心。内起妄念。名为此心。若于外不染色。即名无彼心。内不生妄念。即名无此心。此非二边也。心既无二边。中亦何有哉。得如是者。即名中道。真如来道。如来道者。即一切觉人解脱也。经云。虚空无中边。诸佛身亦然。然一切色空者。即一切处无心也。一切处无心者。即一切色性空。二义无别。亦名色空。亦名色无法也。汝若离一切处无心。得菩提解脱。涅槃寂灭。禅定见性者。非也。一切处无心者。即修菩提．解脱．涅槃．寂灭．禅定。乃至六度。皆见性处。何以故。金刚经云无有少法可得。是名阿耨多罗三藐三菩提也。

问。若有修一切诸行。具足成就。得受记否。

答。不得。

问。若以一切法无修得成就。得受记否。

答。不得。

问。若恁么时。当以何法而得受记。

答。不以有行。亦不以无行。即得受记。何以故。维摩经云。诸行性相。悉皆无常。涅槃经云。佛告迦叶。诸行是常。无有是处。汝但一切处无心。即无诸行。亦无无行。即名受记。所言一切处无心者。无憎爱心。是言憎爱者见好事不起爱心。即名无爱心也。见恶事亦不起憎心。即名无憎心也。无爱者。即名无染心。即是色性空也。色性空者。即是万缘俱绝。万缘俱绝者。自然解脱。汝细看之。若未惺惺了时。即须早问。勿使空度。汝等若依此教修。不解脱者。吾即终身为汝受大地狱。吾若诳汝者。吾当所生处为师子虎狼所食。汝若不依教。自不勤修。即不知也。一失人身。万劫不复。努力。努力。须合知尔。

## 诸方门人参问语录卷下

师初至江西参马祖。祖问从何处来。曰越州大云寺来。祖曰来此拟须何事。曰来求佛法。祖曰。自家宝藏不顾。抛家散走作什么。我这里一物也无。求什么佛法。师遂礼拜问曰。阿那个是慧海自家宝藏。祖曰即今问我者是汝宝藏。一切具足。更无欠少。使用自在。何假向外求觅。师于言下大悟。识自本心不由知觉。踊跃礼谢。师事六载。后以受业师年老。遽归奉养。乃晦迹藏用。外示痴讷。自撰顿悟入道要门论一卷。法门师侄玄晏窃出江外呈马祖。祖览讫谓众曰。越州有大珠圆明光透。自在无遮障处也。众中有知师姓朱者。迭相推识。结契来越上寻访依附。时号大珠和尚也(师讳慧海。建州人。依越大云寺道智和受业)。

师谓学徒曰。我不会禅。并无一法可示于人。故不劳汝久立。且自歇去。时学侣渐多。日夜叩激。事不得已随问随答。其辩无碍。　时有法师数人来谒曰。拟伸一问。师还对否。师曰。深潭月影任意撮么。问如何是佛。师曰清谭对面非佛而谁。众皆忙然。(法眼云。是即没交涉)良久。其僧又问。师说何法度人。师曰贫道未曾有一法度人。曰禅师家浑如此。师却问曰。大德说何法度人。曰讲金刚般若经。师曰讲几座来。曰二十余座。师曰此经是阿谁说。僧抗声曰。禅师相弄。岂不知是佛说耶。师曰。若言如来有所说法。则为谤佛。是人不解我所说义。若言此经不是佛说。则是谤经。请大德说看。僧无对。师少顷又问。经云若以色见我。以音声求我。是人行邪道。不能见如来。大德且道。阿那个是如来。曰某甲到此却迷去。师曰。从来未悟。说什么却迷。僧曰请禅师为说。师曰。大德讲经二十余座。却不识如来。其僧再礼拜。愿垂开示。师曰。如来者。是诸法如义。何得忘却。曰是。是诸法如义。师曰大德是亦未是。曰。经文分明。那得未是。师曰大德如否。曰如。师曰木石如否。曰如。师曰大德如同木石如否。曰无二。师曰大德与木石何别。僧无对。乃叹云。此上人者难为酬对。良久却问。如何得大涅槃。师曰不造生死业。对曰如何是生死业。师曰求大涅槃是生死业。舍垢取净是生死业。有得有证是生死业。不脱对治门是生死业。曰云何即得解脱。师曰。本自无缚不用求解。直用直行是无等等。僧曰如禅师和尚者实谓希有。礼谢而去。

有行者问。即心即佛。那个是佛。师云。汝疑那个不是佛。指出看。无对。师曰。达即遍境是。不悟永乖疏。

有律师法明谓师曰。禅师家多落空。师曰却是座主家多落空。法明大惊曰何得落空。师曰。经论是纸墨文字。纸墨文字者俱空。设于声上建立名句等法。无非是空。座主执滞教体。岂不落空。法明曰禅师落空否。师曰不落空。曰何却不落空。师曰。文字等皆从智慧而生。大用现前。那得落空。法明曰故知一法不达不名悉达。师曰。律师不唯落空。兼乃错用名言。法明作色问曰何处是错。师曰。律师未辨华竺之音。如何讲说。曰请禅师指出法明错处。师曰。岂不知悉达是梵语耶。律师虽省过。而心犹愤然。(具梵语萨婆曷剌他悉陀。中国翻云一切义成。旧云悉达多犹是讹略具语)又问曰。夫经律论是佛语。读诵依教奉行。何故不见性。师曰。如狂狗趁块。师子咬人。经律论是自性用。读诵者是性法。法明又曰。阿弥陀佛有父母及姓否。师曰。阿弥陀姓憍尸迦。父名月上。母名殊胜妙颜。曰出何教文。师曰出陀罗尼集。法明礼谢赞叹而退。

有三藏法师问。真如有变易否。师曰有变易。三藏曰禅师错也。师却问三藏有真如否。曰有。师曰。若无变易。决定是凡僧也。岂不闻。善知识者能回三毒为三聚净戒。回六识为六神通。回烦恼作菩提。回无明为大智。真如若无变易。三藏真是自然外道也。三藏曰若尔者真如即有变易。师曰。若执真如有变易。亦是外道。曰。禅师适来说真如有变易。如今又道不变易。如何即是的当。师曰。若了了见性者。如摩尼珠现色。说变亦得。说不变亦得。若不见性人。闻说真如变便作变解。闻说不变便作不变解。三藏曰故知南宗实不可测。

有道流问。世间有法过自然否。师曰有。曰何法过得。师曰能知自然者。曰元气是道否。师曰。元气自元气。道自道。曰若如是者则应有二。师曰知无两人。又问。云何为邪。云何为正。师曰。心逐物为邪。物从心为正。有源律师来问。和尚修道还用功否。师曰用功。曰如何用功。师曰。饥来吃饭。困来即眠。曰。一切人总如是。同师用功否。师曰不同。曰何故不同。师曰。他吃饭时不肯吃饭。百种须索。睡时不肯睡。千般计校。所以不同也。律师杜口。

有韫光大德问。禅师自知生处否。师曰。未曾死。何用论生。知生即是无生法。无离生法说有无生。祖师云。当生即不生。曰不见性人亦得如此否。师曰。自不见性。不是无性。何以故。见即是性。无性不能见。识即是性。故名识性。了即是性。唤作了性。能生万法。唤作法性。亦名法身。马鸣祖师云。所言法者。谓众生心。若心生。故一切法生。若心无生。法无从生。亦无名字。迷人不知法身无象。应物现形。遂唤青青翠竹总是法身。郁郁黄华无非般若。黄华若是般若。般若即同无情。翠竹若是法身。法身即同草木。如人吃笋。应总吃法身也。如此之言。宁堪齿录。对面迷佛。长劫希求。全体法中。迷而外觅。是以解道者行住坐卧无非是道。悟法者纵横自在无非是法。

大德又问。太虚能生灵智否。真心缘于善恶否。贪欲人是道否。执是执非人向后心通否。触境生心人有定否。住于寂寞人有慧否。怀于傲物人有我否。执空执有人有智否。寻文取证人．苦行求佛人．离心求佛人．执心是佛人此皆称道否。请禅师一一开示。师曰。太虚不生灵智。真心不缘善恶。嗜欲深者机浅。是非交争者未通。触境生心者少定。寂寞忘机者慧沈。傲物高心者我壮。执空执有者皆愚。寻文取证者益滞。苦行求佛者俱迷。离心求佛者外道。执心是佛者为魔。大德曰。若如是。应毕竟无所有。师曰。毕竟是大德。不是毕竟无所有。大德踊跃礼谢而去。

师上堂曰。诸人幸自好个无事人。苦死造作要檐枷落狱作么。每日至夜奔波。道我参禅学道解会佛法。如此转无交涉也。只是逐声色走。有何歇时。贫道闻江西和尚道。汝自家宝藏一切具足。使用自在。不假外求。我从此一时休去。自己财宝随身受用。可谓快活。无一法可取。无一法可舍。不见一法生灭相。不见一法去来相。遍十方界无一微尘许不是自家财宝。但自子细观察。自心一体三宝常自现前。无可疑虑。莫寻思。莫求觅。心性本来清净。故华严经云。一切法不生。一切法不灭。若能如是解。诸佛常现前。又净名经云。观身实相。观佛亦然。若不随声色动念。不逐相貌生解。自然无事去。莫久立。珍重。

此日大众普集。久而不散。师曰。诸人何故在此不去。贫道已对而相呈。还肯休么。有何事可疑。莫错用心。枉费气力。若有疑情。一任诸人恣意早问。　时有僧法渊问曰。云何是佛。云何是法。云何是僧。云何是一体三宝。愿师垂示。师曰。心是佛。不用将佛求佛。心是法。不用将法求法。佛法无二。和合为僧。即是一体三宝。经云。心佛与众生。是三无差别。身口意清净。名为佛出世。三业不清净。名为佛灭度。喻如瞋时无喜。喜时无瞋。唯是一心。实无二体。本智法尔。无漏现前。如蛇化为龙不改其鳞。众生回心作佛不改其面。性本清净。不待修成。有证有修即同增上慢者。真空无滞。应用无穷。无始无终。利根顿悟用无等等。即是阿耨菩提。心无形相。即是微妙色身。无相即是实相。法身性相体空。即是虚空无边身。万行庄严即是功德法身。此法身者乃是万化之本。随处立名。智用无尽。名无尽藏。能生万法。名本法藏。具一切智。是智慧藏。万法归如。名如来藏。经云。如来者。即诸法如义。又云。世间一切生灭法。无有一法不归如也。

有客问云。弟子未知律师．法师．禅师何者最胜。愿和尚慈悲指示。师曰。夫律师者。启毗尼之法藏。传寿命之遗风。洞持犯而达开遮。秉威仪而行轨范。牒三番羯磨。作四果初因。若非宿德白眉焉敢造次。夫法师者。踞师子之座。泻悬河之辩。对稠人广众启凿玄关。开般若妙门。等三轮空施。若非龙象蹴蹋安敢当斯。夫禅师者。撮其枢要。直了心源。出没卷舒。纵横应物。咸均事理。顿见如来。拔生死深根。获现前三昧。若不安禅静虑。到这里总须忙然。随机授法。三学虽殊。得意忘言。一乘何异。故经云。十方佛土中。唯有一乘法。无二亦无三。除佛方便说。但以假名字。引导于众生。客曰。和尚深达佛旨。得无碍辩。又问。儒道释三教为同为异。师曰。大量者用之即同。小机者执之即异。总从一性上起用。机见差别成三。迷悟由人。不在教之异同。

讲唯识道光座主问曰。禅师用何心修道。师曰。老僧无心可用。无道可修。曰。既无心可用。无道可修。云何每日聚众劝人学禅修道。师曰。老僧尚无卓锥之地。什么处聚众来。老僧无舌。何曾劝人来。曰禅师对面妄语。师曰。老僧尚无舌劝人。焉解妄语。曰某甲却不会禅师语论也。师曰老僧自亦不会。

讲华严志座主问。何故不许青青翠竹尽是法身。郁郁黄华无非般若。师曰。法身无象。应翠竹以成形。般若无知。对黄华而显相。非彼黄华翠竹而有般若法身也。故经云。佛真法身。犹若虚空。应物现形。如水中月。黄华若是般若。般若即同无情。翠竹若是法身。翠竹还能应用。座主会么。曰不了此意。师曰。若见性人。道是亦得。道不是亦得。随用而说。不滞是非。若不见性人。说翠竹着翠竹。说黄华着黄华。说法身滞法身。说般若不识般若。所以皆成诤论。志礼谢而去。

人问。将心修行。几时得解脱。师曰。将心修行。喻如滑泥洗垢。般若玄妙。本自无生。大用现前。不论时节。曰凡夫亦得如此否。师曰。见性者即非凡夫。顿悟上乘超凡越圣。迷人论凡论圣。悟人超越生死涅槃。迷人说事说理。悟人大用无方。迷人求得求证。悟人无得无求。迷人期远劫证。悟人顿见。

维摩座主问。经云。彼外道六师等是汝之师。因其出家。彼师所堕汝亦随堕。其施汝者不名福田。供养汝者堕三恶道。谤于佛毁于法。不入众数。终不得灭度。汝若如是。乃可取食。今请禅师明为解脱。师曰。迷徇六根者。号之为六师。心外求佛。名为外道。有物可施。不名福田。生心受供。堕三恶道。汝若能谤于佛者。是不着佛求。毁于法者。是不着法求。不入众数者。是不着僧求。终不得灭度者。智用现前。若有如是解者。便得法喜禅悦之食。

有行者问。有人问佛答佛。问法答法。唤作一字法门。不知是否。师曰如鹦鹉学人语话。自语不得。为无智慧。故譬如将水洗水。将火烧火。都无义趣。

人问。言之与语为同为异。师曰。一也。谓言成句名语矣。且如灵辩滔滔譬大川之流水。峻机叠叠如圆器之倾珠。所以廓万象号悬河。剖乎义海。此是语也。言者。一字表心也。内着玄微。外现妙相。万机挠而不乱。清浊混而常分。齐王犹惭大夫之辞。文殊尚叹净名之说。今之常人。云何能解。

源律师问。禅师常谭即心是佛。无有是处。且一地菩萨分身百佛世界。一地增于十倍。禅师试现神通看。师曰。阇梨自己是凡是圣。曰是凡。师曰。既是凡僧能问如是境界。经云。仁者心有高下。不依佛慧。此之是也。又问。禅师每云若悟道现前。身便解脱。无有是处。师曰。有人一生作善。忽然偷物入手。即身是贼否。曰故知是也。师曰。如今了了见。性云何不得解脱。曰如今必不可。须经三大阿僧祇劫始得。师曰。阿僧祇劫还有数否。源抗声曰。将贼比解脱。道理得通否。师曰。阇梨自不解道。不可障一切人解。自眼不开。瞋一切人见物。源作色而去云。虽老浑无道。师曰即行去者是汝道。

讲止观慧座主问。禅师辨得魔否。师曰。起心是天魔。不起心是阴魔。或起不起是烦恼魔。我正法中无如是事。曰一心三观义又如何。师曰。过去心已过去。未来心未至。现在心无住。于其中间更用何心起观。曰禅师不解止观。师曰座主解否。曰解。师曰。如智者大师说止破止。说观破观。住止没生死。住观心神乱。为当将心止心。为复起心观观。若有心观是常见法。若无心观是断见法。亦有亦无成二见法。请座主子细说看。曰。若如是问。俱说不得也。师曰何曾止观。

人问般若大否。师曰大。曰几许大。师曰无边际。曰般若小否。师曰小。曰几许小。师曰看不见。曰何处是。师曰何处不是。

维摩座主问。经云。诸菩萨各入不二法门。维摩默然是究竟否。师曰。未是究竟。圣意若尽。第三卷更说何事。座主良久曰。请禅师为说未究竟之意。师曰。如经第一卷是引众呼十大弟子住心。第二诸菩萨各说入不二法门。以言显于无言。文殊以无言显于无言。维摩不以言不以无言。故默然收前言语也。第三卷从默然起说。又显神通作用。座主会么。曰奇怪如是。师曰亦未如是。曰何故未是。师曰。且破人执情作如此说。若据经意。只说色心空寂。令见本性。教舍伪行入真行。莫向言语纸墨上讨意度。但会净名两字便得。净者本体也。名者迹用也。从本体起迹用。从迹用归本体。体用不二。本迹非殊。所以古人道。本迹虽殊。不思议一也。一亦非一。若识净名两字假号。更说什么究竟与不究竟。无前无后。非本非末。非净非名。只示众生本性不思议解脱。若不见性人。终身不见此理。

僧问。万法尽空。识性亦尔。譬如水泡。一散更无再合。身死更不再生。即是空无。何处更有识性。师曰。泡因水有。泡散可即无水。身因性起。身死岂言性灭。曰。既言有性。将出来看。师曰。汝信有明朝否。曰信。师曰我将明朝来看。曰。明朝实是有。如今不可得。师曰。明朝不可得。不是无明朝。汝自不见性。不可是无性。今见着衣吃饭行住坐卧。对面不识。可谓愚迷。汝欲见明朝。与今日不异。将性觅性。万劫终不见。亦如有人不见日。不是无日。

讲青龙疏座主问。经云。无法可说是名说法。禅师如何体会。师曰。为般若体毕竟清净。无有一物可得。是名无法。即于般若空寂体中。具河沙之用。即无事不知。是名说法。故云无法可说是名说法。

讲华严座主问。禅师信无情是佛否。师曰。不信。若无情是佛者。活人应不如死人。死驴死狗亦应胜于活人。经云。佛身者即法身也。从戒定慧生。从三明六通生。从一切善法生。若说无情是佛者。大德如今便死。应作佛去。

有法师问。持般若经最多功德。师还信否。师曰不信。曰。若尔灵验传十余卷。皆不堪信也。师曰。生人持孝自有感应。非是白骨能有感应。经是文字纸墨。文字纸墨性空。何处有灵验。灵验者在持经人用心。所以神通感物。试将一卷经安着案上。无人受持。自能有灵验否。

僧问。未审一切名相及法相。语之与默。如何通会即得无前后。师曰。一念起时本来无相无名。何得说有前后。不了名相本净。妄计有前有后。夫名相关锁。非智钥不能开。中道者病在中道。二边者病在二边。不知现用是无等等法身。迷悟得失常人之法。自起生灭埋没正智。或断烦恼或求菩提。背却般若。

人问。律师何故不信禅。师曰。理幽难显。名相易持。不见性者所以不信。若见性者号之为佛。识佛之人方能信入。佛不远人而人远佛。佛是心作。迷人向文字中求。悟人向心而觉。迷人修因待果。悟人了心无相。迷人执物守我为己。悟人般若应用见前。愚人执空执有生滞。智人见性了相灵通。干慧辩者口疲。大智体了心泰。菩萨触物斯照。声闻怕境昧心。悟者日用无生。迷人见前隔佛。

人问。如何得神通去。师曰。神性灵通。遍周沙界。山河石壁去来无碍。刹那万里往返无踪。火不能烧水不能溺。愚人自无心智。欲得四大飞空。经云。取相凡夫随宜为说。心无形相即是微妙色身。无相即是实相。实相体空唤作虚空无边身。万行庄严故云功德法身。即此法身是万行之。本随用立名。实而言之。只是清净法身也。

人问。一心修道。过去业障得消灭否。师曰。不见性人未得消灭。若见性人如日照霜雪。又见性人犹如积草等须弥山。只用一星之火。业障如草。智慧似火。曰云何得知业障尽。师曰。见前心通前后生事。犹如对见。前佛后佛万法同时。经云。一念知一切法是道场。成就一切智故。

有行者问。云何得住正法。师曰。求住正法者是邪。何以故。法无邪正故。曰。云何得作佛去。师曰。不用舍众生心。但莫污染自性。经云。心佛及众生。是三无差别。曰。若如是解者。得解脱否。师曰。本自无缚。不用求解。法过语言文字。不用数句中求。法非过现未来。不可以因果中契。法过一切。不可比对。法身无象应物现形。非离世间而求解脱。

僧问何者是般若。师曰汝疑不是者试说看。又问云何得见性。师曰。见即是性。无性不能见。又问如何是修行。师曰。但莫污染自性即是修行。莫自欺诳即是修行。大用现前即是无等等法身。又问性中有恶否。师曰此中善亦不立。曰。善恶俱不立。将心何处用。师曰将心用心是大颠倒。曰作么生即是。师曰。无作么生。亦无可是。

人问。有人乘船。船底刺杀螺蚬。为是人受罪。为复船当罪。师曰。人船两无心。罪正在汝。譬如狂风折树损命。无作者。无受者。世界之中无非众生受苦处。

僧问。未审托情势．指境势．语默势乃至扬眉动目等势。如何得通会于一念间。师曰。无有性外事。用妙者动寂俱妙。心真者语默总真。会道者行住坐卧是道。为迷自性万惑兹生。又问如何是法有宗旨。师曰。随其所立即有众义。文殊于无住本立一切法。曰莫同大虚否。师曰汝怕同太虚否。曰怕。师曰解怕者不同太虚。又问言方不及处如何得解。师曰。汝今正说时。疑何处不及。

有宿德十余人同问。经云。破灭佛法。未审佛法可破灭否。师曰。凡夫外道谓佛法可破灭。二乘人谓不可破灭。我正法中无此二见。若论正法。非但凡夫外道。未至佛地者二乘亦是恶人。又问。真法．幻法．空法．非空法各有种性否。师曰。夫法虽无种性。应物俱现。心幻也一切俱幻。若有一法不是幻者。幻即有定。心空也一切皆空。若有一法不空。空义不立。迷时人逐法。悟时法由人。如森罗万象至空而极。百川众流至海而极。一切贤圣至佛而极。十二分经．五部毗尼．五围陀论至心而极。心者是总持之妙本。万法之洪源。亦名大智慧藏。无住涅槃。百千万名尽心之异号耳。又问如何是幻。师曰幻无定相。如旋火轮。如乾闼婆城。如机关木人。如阳𦦨。如空华。俱无实法。又问何名大幻师。师曰。心名大幻师。身为大幻城。名相为大幻衣食。河沙世界无有幻外事。凡夫不识幻。处处迷幻业。声闻怕幻境。昧心而入寂。菩萨识幻法达幻体。不拘一切名相。佛是大幻师。转大幻法轮。成大幻涅槃。转幻生灭得不生不灭。转河沙秽土成清净法界。

僧问。何故不许诵经。唤作客语。师曰。如鹦鹉只学人言。不得人意。经传佛意。不得佛意而但诵。是学语人。所以不许。曰不可离文字言语别有意耶。师曰。汝如是说。亦是学语。曰同是语言何偏不许。师曰。汝今谛听。经有明文。我所说者义语非文。众生说者文语非义。得意者越于浮言。悟理者超于文字。法过语言文字。何向数句中求。是以发菩提者得意而忘言。悟理而遗教。亦犹得鱼忘筌得兔忘蹄也。

有法师问。念佛是有相大乘。禅师意如何。师曰。无相犹非大乘。何况有相。经云。取相凡夫随宜为说。又问。愿生净土。未审实有净土否。师曰。经云。欲得净土当净其心。随其心净即佛土净。若心清净。所在之处皆为净土。譬如生国王家。决定绍王业。发心向佛道。是生净佛国。其心若不净。在所生处皆是秽土。净秽在心。不在国土。　又问。每闻说道。未审何人能见。师曰有慧眼者能见。曰。甚乐大乘。如何学得。师曰。悟即得。不悟不得。曰如何得悟去。师曰但谛观。曰似何物。师曰无物似。曰应是毕竟空。师曰空无毕竟。曰应是在。师曰有而无相。曰不悟如何。师曰。大德自不悟。亦无人相障。　又问。佛法在于三际否。师曰。见在无相不在其外。应用无穷不在于内。中间无住处。三际不可得。曰此言大混。师曰。汝正说混之一字时。在内外否。曰。弟子究检。内外无踪迹。师曰。若无踪迹。明知上来说不混。曰如何得作佛。师曰是心是佛是心作佛。曰众生入地狱。佛性入否。师曰。如今正作恶时。更有善否。曰无。师曰。众生入地狱。佛性亦如是。曰一切众生皆有佛性如何。师曰。作佛用是佛性。作贼用是贼性。作众生用是众生性。性无形相。随用立名。经云。一切贤圣皆以无为法而有差别。

僧问何者是佛。师曰离心之外即无有佛。曰何者是法身。师曰。心是法身。谓能生万法。故号法界之身。起信论云。所言法者。谓众生心。即依此心显示摩诃衍义。　又问何名有大经卷内在一微尘。师曰智慧是经卷。经云。有大经卷量等三千大千界。内在一微尘中。一尘者是一念心尘也。故云一念尘中演出河沙偈。时人自不识。　又问。何名大义城。何名大义王。师曰。身为大义城。心为大义王。经云。多闻者善于义。不义于言说。言说生灭。义不生灭。义无形相。在言说之外。身为大经卷。心为大义王。若不了了识心者。不名善义。只是学语人也。　又问。般若经云。度九类众生皆入无余涅槃。又云实无众生得灭度者。此两段经文如何通会前后。人说皆云。实度众生而不取众生相。常疑未决。请师为说。师曰。九类众生一身具足。随造随成。是故无明为卵生。烦恼包裹为胎生。爱水浸润为湿生。倏起烦恼为化生。悟即是佛。迷号众生。菩萨只以念念心为众生。若了念念心体俱空。名为度众生也。智者于自本际上度于未形。未形既空。即知实无众生得灭度者。

僧问言语是心否。师曰。言语是缘。不是心。曰离缘何者是心。师曰离言语无心。曰。离言语既无心。若为是心。师曰。心无形相。非离言语。非不离言语。心常湛然应用自在。祖师云。若了心非心。始解心心法。

僧问。如何是定慧等学。师曰。定是体。慧是用。从定起慧。从慧归定。如水与波一体。更无前后。名定慧等学。夫出家儿莫寻言逐语。行住坐卧并是汝性用。什么处与道不相应。且自一时休歇去。若不随外境之风。性水常自湛湛。无事珍重。

## 初祖菩提达磨大师安心法门附(出联灯会要)

迷时人逐法。解时法逐人。解时识摄色。迷时色摄识。但有心分别计校。自心现量者。悉皆是梦。若识心寂灭。无一切念处。是名正觉。问。云何自心现量。答。见一切法有。有不自有。自心计作有。见一切法无。无不自无。自心计作无。乃至一切法亦如是。并是自心计作有。自心计作无。又若人造一切罪。自见己之法王即得解脱。若从事上得解者气力壮。从事中见法者即处处不失念。从文字解者气力弱。即事即法者深。从汝种种运为跳踉颠蹶。悉不出法界。若以法界入法界即是痴人。凡有施为。皆不出法界心。何以故。心体是法界故。问。世间人种种学问。云何不得道。答。由见己故。所以不得道。己者我也。至人逢苦不忧。遇乐不喜。由不见己故。所以不知苦乐。由亡己故。得至虚无。己尚自亡。更有何物而不亡也。问。诸法既空。阿谁修道。答。有阿谁。须修道。若无阿谁。即不须修道。阿谁者亦我也。若无我者。逢物不生是非。是者我自是。而物非是也。非者我自非。而物非非也。即心无心。是为通达佛道。即物不起见。是名达道。逢物直达知其本源。此人慧眼开。智者任物不任己。即无取舍违顺。愚人任己不任物。即有取舍违顺。不见一物名为见道。不行一物名为行道。即一切处无处即作处。无作处无作法即见佛。若见相时即一切处见。鬼取相故堕地狱。观法故得解脱。若见忆想分别即受镬汤炉炭等事。现见生死相。若见法界性即涅槃性。无忆想分别。即是法界性。心非色。故非有。用而不废。故非无。又用而常空。故非有。空而常用。故非无。

## 后序一

昔披阅祖灯。至大珠和尚传云。有顿悟入道要门论一卷。思仰之久。未如所愿。后于洪武己酉岁从坏箧中得一故册。信手展卷。随览数分。如热得凉。踊跃欢喜不能自胜。方视其首。即斯论也。复详披。究见其义理质直诣实。如饮醍醐如得至宝。后较他录。得无差谬。所愿既获。不敢私秘。愿与一切众生同沾法味。复缀诸宗所问语录一卷于后。略分上下。共成一册。并达磨大师安心法门附于卷末。总名曰顿悟要门。谨捐布帛。命工绣梓。垂于不朽。流布十方。使天下学佛之士各各了知正修行路。不堕邪见。顿悟自心。咸开佛慧。实叶之所志愿矣。

洪武七年岁在甲寅春三月丙戌日比丘妙叶焚香稽首拜题。

## 后序二

曩阅传灯录至大珠海禅师。自初见马祖及接人机语。以至泛应诸宗所问。使之结舌丧气心悦诚服处。未尝不为之庆快而不已。盖师之言一本于经律论之要旨。而即事即理全体全用。以发明向上一机。杀活予夺纵横逆顺无不合辙而还源也。所撰顿悟入道要门论。昔既盛行。年来殊不多见。近四明比丘妙叶来言尝得此论。洎他语共一编于弊箧断简中。宁敢私淑乐与丛林共之。辄罄己长俾工。复锓诸梓。愿一言识其后。且出新板之文自一至六凡六叶以示。然尝鼎一脔又何待睹其全书。噫。大珠此编语言文字耶非耶。谓其语言文字则道非语言文字。谓其非语言文字而三藏之文了了在目。与此老襟流出者融会贯摄罗列。而前陈其问或自谓我不会禅并无一法可示于人。看他此等语。直是作贼人心虚。尽情抖擞不下。所以今日不免被人再加涂抹。后之览者。若于马祖所谓大珠圆明光透自在无遮障处当下着得精彩。则随色摩尼人人无不具足。其或未然。滞壳迷封有甚么数。具顶门眼者试为辨取。

洪武六年岁有癸丑秋九月望日前龙河比丘万金书
