# 高丽国普照禅师修心诀

## 编者按

普照禅师，韩国曹溪宗中兴之祖。高丽京西洞州郑氏子，别号牧牛子。生于公元1158年，十八岁依宗晖禅师出家受戒，法名知讷。1182年僧选及第，驻昌坪清源寺时，阅《六祖坛经》有悟。

1185年于驾鹤山普门寺阅藏，其后因得迎请，至八公山居祖寺，参谒高僧，切磋定慧，相互熏习，大有进益。1190年组织定会觉社，撰写《劝修定慧结社文》，弘扬定慧双修。

1198年在智益山上驻锡潜修，于佛法玄妙深义，甚为契合。二年后，移住松广山古祥寺，以《金刚经》、《六祖坛经》、《新华严经论》、《大慧禅师语录》等之惺寂等持门、圆顿信解门、看话径截门之三宗旨，为指导修行之准则。

煕宗即位（1205）后，改称松广山为曹溪山，吉祥社为修禅寺，并赐满绣袈裟，以示尊崇。煕宗六年（1210）于登座说法之际，手执拄杖，示寂于法座之上。世寿五十三，法腊三十六，谥号佛日普照禅师，塔号甘露。

## 正文

三界热恼，犹如火宅。

其忍淹留，甘受长苦。

欲免轮回，莫若求佛。

若欲求佛，佛即是心。

心何远觅，不离身中。

色身是假，有生有灭。

真心如空，不断不变。

故云：

百骸溃散，归火归风。

一物长灵，盖天盖地。

嗟夫！今之人，迷来久矣，不识自心是真佛，不识自性是真法。欲求法而远推诸圣，欲求佛而不观己心。

若心外有佛，性外有法，坚执此情，欲求佛道者，纵经尘劫，烧身炼臂，敲骨出髓，刺血写经，长坐不卧，一食卯斋，乃至转读一大藏教，修种种苦行，如蒸砂作饭，只益自劳耳。

但识自心，恒沙法门，无量妙义，不求而得。故世尊云：“普观一切众生，皆有如来智慧德相。”又云：“一切众生，种种幻化，皆生如来圆觉妙心。”是知离此心外，无佛可成。过去诸如来，只是明心底人。现在诸贤圣，亦是修心底人，未来修学人，当依如是法。

愿诸修道之人，切莫外求，心性无染，本自圆成。但离妄缘，即如如佛。

问：若言佛性现在此身，既在身中，不离凡夫，因何我今不见佛性？更为消释，悉令开悟。

答：在汝身中，汝自不见。汝于十二时中，知饥知渴，知寒知热，或嗔或喜，竟是何物？且色身是地、水、火、风四缘所集，其质顽而无情，岂能见闻觉知？能见闻觉知者，必是汝佛性。

故临济云：四大不解说法听法，虚空不解说法听法，只汝目前历历孤明，无形段者，始解说法听法。所谓无形段者，是诸佛之法印，亦是汝本来心也。则佛性现象在汝身，何假外求？汝若不信，略举古圣入道因缘，令汝除疑，汝须谛信。

昔异见王问婆罗提尊者曰：何者是佛？尊者曰：见性是佛。王曰：师见性否？尊者曰：我见佛性。王曰：性在何处？尊者曰：性在作用。王曰：是何作用？我今不见。尊者曰：今现作用，王自不见。王曰：于我有否？尊者曰：王若作用，无有不是；王若不用，体亦难见。王曰：若当用时，当为我说。尊者曰：在胎曰身，处世曰人，在眼曰见，在耳曰闻。在鼻辨香，在舌谈论，在手执捉，在足运奔。遍现俱该沙界，收摄在一微尘。识者知是佛性，不识者唤作精魂。王闻，心即开悟。

又僧问归宗和尚：如何是佛？宗云：我今向汝道，恐汝不信。僧云：和尚诚言，焉敢不信。师云：汝心即是。僧云：如何保任？师云：一翳在眼，空花乱坠。其僧言下有省。

上来所举，古圣入道因缘，明白简易，不妨省力。因此公案，若有信解处，即与古圣把手共行。

问：汝言见性，若真见性，即是圣人，应现神通变化，与人有殊。何故今时修心之辈，无有一人发现神通变化耶？

答：汝不得轻发狂言，不分邪正，是为迷倒之人。今时学道之人，口谈真理，心生退屈，反堕无分之失者，皆汝所疑。学道而不知先后，说理而不分本末者，是名邪见，不名修学。非唯自误，兼亦误他，其可不慎欤！

夫入道多门，以要言之，不出顿悟、渐修两门耳。虽曰顿悟渐修，是最上根机得入也。若推过去，已是多生，依悟而修，渐熏而来。至于今生，闻即发悟，一时顿毕。以实而论，是亦先悟后修之机也。则知此顿、渐两门，是千圣轨辙也。从上诸圣，莫不先悟后修，因修乃证。

所言神通变化，依悟而修，渐熏所现，非谓悟时即发现也。如《楞严经》云：“理则顿悟，乘悟并消。事非顿除，因次第尽。”故圭峰（禅师）深明先悟后修之义，曰：“识冰池而全水，借阳气以消融；悟凡夫而即佛，资法力以熏修。冰消则水流润，方呈溉涤之功；妄尽则心虚通，应现通光之用。”

是知事上神通变化，非一日之能成，乃渐熏而发现也。况事上神通，于达人分上，犹为妖怪之事，亦是圣末边事，虽或现之，不可要用。

今时迷痴辈，妄谓一念悟时，即随现无量妙用，神通变化。若作是解，所谓不知先后，亦不分本末也。既不知先后本末，欲求佛道，如将方木逗圆孔也，岂非大错。既不知方便，故作悬崖之想，自生退屈，断佛种性者，不为不多矣。既自未明，亦未信他。既有解悟处，见无神通者，乃生轻慢，欺贤诳圣，良可悲哉！

问：汝言顿悟、渐修两门，千圣轨辙也。悟既顿悟，何假渐修？修若渐修，何言顿悟？顿、渐二义，更为宣说，令绝余疑。

答：顿悟者，凡夫迷时，四大为身，妄想为心。不知自性是真法身。不知自己灵知是真佛也。心外觅佛，波波浪走。忽被善知识指示入路，一念回光，见自本性。而此性地，原无烦恼，无漏智性，本自具足，即与诸佛，分毫不殊，故云顿悟也。

渐修者，顿悟本性，与佛无殊；无始习气，难卒顿除。故依悟而修，渐熏功成，长养圣胎，久久成圣。故云渐修也。比如孩子初生之日，诸根具足，与他无异，然其力未充，颇经岁月，方始成人。

问：作何方便，一念回机，便悟自性？

答：只汝自心，更作什么方便？若作方便，更求解会，比如有人，不见自眼，以谓无眼，更欲求见。既是自眼，如何更见？若知不失，即为见眼，更无求见之心，岂有不见之想？自己灵知，亦复如是。既是自心，何更求会？若欲求会，便会不得。但知而不会，是即见性。（《楞严经》云：“见见之时，见非是见，见犹离见，见不能及。”）

问：上上之人，闻即易会。中下之人，不无疑惑。更设方便，令迷者趣入。

答：道不属知不知。汝除却将迷待悟之心，听我言说。诸法如梦，亦如幻化。故妄念本寂，尘境本空，诸法皆空之处，灵知不昧。即此空寂灵知之心，是汝本来面目。亦是三世诸佛，历代祖师，天下善知识，密密相传底法印也。若悟此心，真所谓不践阶梯，径登佛地。步步超三界，归家顿绝疑。便与人天为师，悲智相资，具足二利（自利利他），堪受人天供养，日消万两黄金。汝若如是，真大丈夫，一生能事已毕矣！

问：据吾分上，何者是空寂灵知之心耶？

答：汝今问我者，是汝空寂灵知之心，何不返照，犹为外觅？我今据汝分上，直指本心，令汝便悟。汝须净心听我言说：从朝至暮，十二时中，或见或闻，或笑或语，或嗔或喜，或是或非，种种施为运转，且道毕竟是谁，能恁么（这么）运转施为耶？

若言色身运转，何故有人一念命终，色身都未坏烂，即眼不得见，耳不能闻，鼻不辨香，舌不谈论，身不动摇，手不执捉，足不运奔耶？是知，能见闻动作，必是汝本心，不是汝色身也。况此色身，四大性空，如镜中像，亦如水中月，岂能了了常知，明明不昧，感而遂通，恒沙妙用也。故云：神通并妙用，运水及搬柴。且入理多端，指汝一门，令汝还源。汝还闻鸦鸣雀噪之声么？

曰：闻。

曰：汝返闻汝闻性，还有许多声么？

曰：到这里，一切声，一切分别，俱不可得。

曰：奇哉！奇哉！此是观音入理之门。我更问你：你道，到这里一切声，一切分别，总不可得。既不可得，当恁么时，莫非是虚空么？

曰：原来不空，明明不昧。

曰：作么生（唐言：怎么）是不空之体？

曰：亦无相貌，言之不可及。

曰：此是诸佛诸祖寿命，更莫疑也！（《金刚经》云：离一切相，即名诸佛。若见诸相非相，即见如来。）既无相貌，还有大小么？既无大小，还有边际么？无边际，故无内外。无内外，故无远近。无远近，故无彼此。无彼此，则无往来。无往来，则无生死。无生死，则无古今。无古今，则无迷悟。无迷悟，则无凡圣。无凡圣，则无染净。无染净，则无是非。无是非，则一切名言，俱不可得。既总无如是一切根境、一切妄念，乃至种种相貌、种种名言，俱不可得。此岂非本来空寂，本来无物也？

然诸法皆空之处，灵知不昧，不同无情，性自神解。此是汝空寂灵知、清净心体。而此清净空寂之心，是三世诸佛胜净明心（妙明真心），亦是众生本源觉性（佛性）。悟此而守之者，坐一如而不动解脱；迷此而背之者，往六趣而长劫轮回。故云：迷一心而往六趣者，去也、动也；悟法界而复一心者，来也、静也。虽迷悟之有殊，乃本源则一也。所以云：所言法者，谓众生心，而此空寂之心，在圣而不增，在凡而不减。故云：在圣智而不耀，隐凡心而不昧。既不增于圣，亦不少于凡，佛祖奚以异于人？而所以异于人者，能自护心念耳（善用其心）。汝若信得及，疑情顿息，立丈夫之志，发真正见解，亲尝其味，自到自肯之地，则是为修心人，解悟处也，更无阶级次第，故云顿也。如云于信因中契诸佛果德，分毫不殊，方成信也。

问：既悟此理，更无阶级，何假后修，渐熏渐成耶？

答：悟后渐修之义，前已具说，而复疑情未释，不妨重说。汝须净心，谛听谛听。

凡夫无始旷大劫来，至于今日，流转五道，生来死去，坚执我相，妄想颠倒，无明种习，久而成性，虽到今生，顿悟自性本来空寂，与佛无殊，而此旧习，卒难除断。故逢逆顺境，嗔喜是非，炽然起灭，客尘烦恼，与前无异。若不于般若中著功用力，焉能对治无明，得到大休大歇之地？故云“顿悟虽同佛，多生习气深；风停波尚涌，理现念犹侵。”又杲禅师云：“往往利根之辈，不费多力打发此事，便生容易之心，更不修治，（结果）日久月深，依前流浪，未免轮回。”则岂可以一期所悟，便拨置后修耶！故悟后长须照察，妄念忽起，都不随之；损之又损，以至无为，一心不乱，求生净土，方始究竟。“天下善知识，悟后牧牛行”是也。

虽有后修，已先顿悟妄念本空，心性本净，于恶断，断而无断；于善修，修而无修，此乃真修真断矣。故云：“虽备修万行，唯以无念为宗。”圭峰总判先悟后修之义云：“顿悟此性，原无烦恼；无漏智性，本自具足，与佛无殊。依此而修者，是名最上乘禅，亦名如来清净禅也。”若能念念修习，自然渐得百千三昧。达磨门下，辗转相传者，是此禅也。则顿悟渐修之义，如车二轮，阙一不可。

或者不知善恶性空，坚坐不动，捺伏身心，如石压草，以为修心，是大惑矣。故云：声闻心心断惑，能断之心是贼，但谛观杀盗淫妄，从性而起，起即无起，当处便寂，何须更断。所以云：“不怕念起，唯恐觉迟。”又云：“念起即觉，觉之即无。”故悟人分上，虽有客尘烦恼，俱成醍醐。但照惑无本，空花三界，如风卷烟；幻化六尘，如汤消冰。若能如是念念修习，不忘照顾，定慧等持，则爱恶自然淡薄，悲智自然增明，罪业自然断除，功行自然增进。烦恼尽时，生死即绝。若微细流注永断，圆觉大智，朗然独存，即现千百亿化身，于十方国中，赴感应机，似月现九霄，影分万水，应用无穷，度有缘众生，快乐无忧，名之为大觉世尊。

问：后修门中，定慧等持之义，实未明了，更为宣说，委示开迷，引入解脱之门。

答：若谓法义，入理千门，莫非定慧。取其纲要，则但自性上体用二义，前所谓空寂灵知是也。定是体，慧是用也。即体之用故，慧不离定；即用之体故，定不离慧。定即慧故，寂而常照；慧即定故，照而常寂。如曹溪（六祖）云：“心地无乱自性定，心地无痴自性慧。”若悟如是，任运寂照，遮照无二，则是为顿门个者双修定慧也。

若言先以寂寂，治于缘虑；后以惺惺，治于昏住。先后对治，均调昏乱，以入于静者，是为渐门劣机所行也。虽云惺寂等持，未免取静为行，则岂为了事人，不离本寂本知，任运双修者哉！故曹溪云：自悟修行，不在于诤。若诤先后，即是迷人。即达人分上，定慧等持之义，不落功用，原自无为，更无特地时节。见色闻声时但恁么（这样），著衣吃饭时但恁么，屙屎送尿时但恁么，对人接话时但恁么；乃至行住坐卧、或语或默、或喜或怒、一切时中，一一如是。似虚舟驾浪，随高随下，如流水转山，遇曲遇直，而心心无知。今日腾腾任运，明日任运腾腾。随顺众缘，无障无碍；于善于恶，不断不修。质直无伪，视听寻常，则绝一尘而作对，何劳遣荡之功；无一念而生情，不假忘缘之力。

然障浓习重，观劣心浮，无明之力大，般若之力小。于善恶境界，未免被动静互换，心不恬淡者，不无忘缘遣荡功夫矣。如云：六根摄境，心不随缘谓之定；心境俱空，照鉴无惑谓之慧。此虽随相门定慧，渐门劣机所行，然在对治门中不可无也。若掉举炽盛，则先以定门，称理摄散，心不随缘，契乎本寂；若昏沉尤多，则次以慧门，择法观空，照鉴无惑，契乎本知（本觉）。以定治乎乱想，以慧治乎无记，动静相亡，对治功终，则对境而念念归宗，遇缘而心心契道，任运双修，方为无事人。若如是，则真可谓定慧等持，明见佛性者也。

问：据汝所判，悟后修行门中，定慧等持之义有二种：一、自性定慧，二、随相定慧。自性门则曰任运寂知，原自无为，绝一尘而作对，何劳遣荡之功，无一念而生情，不假忘缘之力。判云，此是顿门，个者不离自性，定慧等持也。随相门，则曰称理摄散，择法观空，均调昏乱，以入无为。判云，此是渐门，劣机所行也。而两门定慧，不无疑焉。若有一人所行也，为复先依自性门定慧双修，然后更用随相门对治之功耶？为复先依随相门均调昏乱，然后以入自性门耶？若先依自性定慧，则任运寂知，更无对治之功，何须更取随相门定慧耶？如将皓玉雕文丧德。若先以随相门定慧，对治功成，然后趣于自性门，则宛是渐门中劣机，悟前渐熏也。岂云顿门个者先悟后修，用无功之功也。若一时顿悟前后，则二门定慧，顿渐有异，如何一时并行也？则顿门个者，依自性门，任运亡功；渐门劣机，趣随相门，对治劳功。二门之机，顿渐不同，优劣皎然。云何先悟后修门中并释两种耶？请为通会，令绝疑情。

答：所释皎然，汝自生疑，随言生解，转生疑惑。得意忘言，不劳致诘。若就两门，各判所行，则修自性定慧者，此是顿门。用无功之功，并运双寂，自修自性，自成佛道者也。修随相门定慧者，此是未悟前，渐门劣机，用对治之功，心心断惑，取静为行者。而此二门所行，顿渐各异，不可参乱也。

然悟后修门中，兼论随相门中对治者，非全取渐机所行也。取其方便，假道托宿而已。何故？于此顿门，亦有机胜者，亦有机劣者，不可一例而判其行李也。若烦恼淡薄，身心轻安，于善离善，于恶离恶，不动八风，寂然三受者，依自性定慧，任运双修，天真无作，动静常禅，成就自然之理，何假随相门对治之义也，无病不求药。

虽先顿悟，烦恼浓厚，习气坚重，对境而念念生情，遇缘而心心作对，被他昏乱使杀，昧却寂知常然者，即借随相门定慧，不忘对治，均调昏乱，以入无为，即其宜矣。虽借对治功夫，暂调习气，以先顿悟心性本净，烦恼本空故，即不落渐门劣机与染修也。何者？修在悟前，则虽用功不忘，念念熏修，著著生疑，未能无碍。如有一物碍在胸中，不安之相，常现在前。日久月深，对治功熟，则身心客尘，恰似轻安。虽复轻安，疑根未断，如石压草，犹于生死界不得自在。故云修在悟前，非真修也。

悟人分上，虽有对治方便、念念无疑，不落污染，日久月深，自然契合。天真妙性，任运寂知，念念攀缘一切境，心心永断诸烦恼，不离自性，定慧等持，成就无上菩提，与前机胜更无差别。则随相门定慧，虽是渐机所行，于悟人分上，可谓点铁成金。若知如是，则岂于二门定慧有先后次第二见之疑乎？

愿诸修道之人，研味此语，更莫狐疑，自生退屈。若具丈夫之志，求无上菩提者，舍此奚以哉！切莫执文，直须了义，一一消归自己（自性、佛性、觉性），契合本宗，则无师之智，自然现前，天真之理，了然不味。成就慧身，不由他悟。而此妙旨，虽是诸人分上，若非夙植般若种智，大乘根器者，不能一念而生正信。岂徒不信，亦乃谤讟，反而招无间（地狱业）者，比比有之。虽不信受，一经于耳，暂时结缘，其功厥德，不可称量。如《唯心诀》云：“闻而不信，尚结佛种之因；学而未成，犹益人天之福，不失成佛之正因。”况闻而信，学而成，守护不忘者，其功德岂能度量！

追念过去轮回之业，不知其几千劫，随黑暗，入无间，受种种苦，又不知其几何。而欲求佛道，不逢善友，长劫沉沦，冥冥无觉，造诸恶业。时或一思，不觉长吁！岂可放缓，再受前殃？！又不知谁复使我今值人身，为万物之灵，不昧修真之路。实谓盲龟遇木，纤芥投针，其为庆幸，曷胜道哉！我今若自退屈，或生懈怠，而恒常望后，须臾失命，退堕恶趣，受诸苦痛之时，虽欲愿闻一句佛法，信解受持，欲免辛酸，岂可复得乎？及到临危，悔亦无所益。

愿诸修道之人，莫生放逸，莫著贪淫，如救头燃，不忘照顾。无常迅速，身如朝露，命若电光，今日虽存，明亦难保。切须在意，切须在意！

且凭世间有为之善，亦可免三途苦轮，于天上人间，得殊胜果报，受诸快乐。况此最上乘甚深法门，暂时生信，所成功德，不可以比喻说其少分。如《金刚经》云：“若人以三千大千世界七宝，布施供养尔所世界众生，皆得充满。又教化尔所世界一切众生，令得四果，其功德无量无边。不如一食顷，正思此法，所获功德。”是知此法门最尊最贵，于诸功德，比况不及。故经云：“一念净心是道场，胜造恒沙七宝塔。宝塔毕竟碎为尘，一念净心成正觉。”

愿诸修道之人，研味此语，切须在意。此身不向今生度，更待何生度此身！今若不修，万劫差违。今若强修难修之行，渐得不难，功行自进。

嗟夫！今时人，饥逢王膳，不知下口；病遇医王，不知服药。不曰如之何、如之何者，吾未知如之何也已矣！且世间有为之事，其状可见，其功可验，人得一事，叹其希有。我此心宗，无形可观，无状可见，言语道断，心行处灭。故天魔外道，毁谤无门；释梵诸天，称赞不及；况凡夫浅识之流，其能仿佛？

悲夫！井蛙焉知沧海之阔，野干何能狮子之吼？故知末法世中，闻此法门，生希有想，信解受持者，已于无量劫中，承事诸圣，植诸善根，深结般若正因，最上根性也。故《金刚经》云：“于此章句，能生信心者，当知是人已于无量佛所，种诸善根。”又云：“此经为发大乘者说，为发最上乘者说。”

愿诸求道之人，莫生怯弱，须发勇猛之心，宿劫善因，未可知也。若不信殊胜，甘为下劣，生艰阻之想，今不修之，则纵有宿世善根，今断之故，弥在其难，辗转远矣。今既到宝所，不可空手而还。一失人身，万劫难复，请须慎之！岂有智者，知其宝所，反不求之，长愿孤贫。若欲获宝，放下皮囊！
