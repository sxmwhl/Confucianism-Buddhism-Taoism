# 志公禅师诗颂偈

## 志公和尚十二时辰颂

### 寅

平旦寅，狂机内有道人身。

穷苦已经无量劫，不信常擎如意珍。

若捉物，入迷津，但有纤毫即是尘。

不着旧时无相貌，外求知识也非真。

### 卯

日出卯，用处不须生善巧。

纵使神光照有无，起意便遭魔事扰。

若施功，终不了，日夜被他人我拗。

不用安排只么从，何曾心地起烦恼。

### 辰

食时辰，无明本是释迦身。

坐卧不知原是道，只么忙忙受苦辛。

认声色，觅疏亲，只是他家染污人。

若拟将心求佛道，问取虚空始出尘。

### 巳

禺中巳，未了之人教不至。

假饶通达祖师言，莫向心头安了义。

只守玄，没文字，认着依前还不是。

暂时自肯不追寻，旷劫不遭魔境使。

### 午

日南午，四大身中无价宝。

阳焰空花不肯抛，作意修行转辛苦。

不曾迷，莫求悟，任尔朝阳几回暮。

有相身中无相身，无明路上无生路。

### 未

日昳未，心地何曾安了义？

他家文字没亲疏，勿起功夫求的意。

任纵横，绝忌讳，长在人间不居世。

运用不离声色中，历劫何曾暂抛弃。

### 申

晡时申，学道先须不厌贫。

有相本来权积聚，无形何用要安真。

作净洁，却劳神，莫认愚痴作近邻。

言下不求无处所，暂时唤作出家人。

### 酉

日入酉，虚幻声音终不久。

禅说珍羞尚不餐，谁能更饮无明酒。

没可抛，无物守，荡荡逍遥不曾有。

纵尔多闻达古今，也是痴狂外边走。

### 戌

黄昏戌，狂子施工投暗室。

假使心通无量时，历劫何曾异今日。

拟商量，却啾唧，转使心头黑似添。

昼夜舒光照有无，痴人唤作波罗蜜。

### 亥

人定亥，勇猛精进成懈怠。

不起纤毫修学心，无相光中常自在。

超释迦，超祖代，心有微尘还窒阂。

廓然无事顿清闲，他家自有通人爱。

### 子

夜半子，心住无生即生死。

生死何曾属有无，用时便用没文字。

祖师言，外边事，识取起时还不是。

作意搜求实没踪，生死魔来任相试。

### 丑

鸡鸣丑，一颗圆光明已久。

内外接寻觅总无，境上施为浑大有。

不见头，又无手，世界坏时渠不朽。

未了之人听一言，只这如今谁动口。

### 附：十二时辰对照表

【子时】夜半，又名子夜、中夜。（北京时间23时至01时）。

【丑时】鸡鸣，又名荒鸡。（北京时间01时至03时）。

【寅时】平旦，又称黎明、早晨、日旦等。（北京时间03时至05时）。

【卯时】日出，又名日始、破晓、旭日等。（北京时间05时至07时）。

【辰时】食时，又名早食等。（北京时间07时至09时）。

【巳时】隅中，又名日禺等。（北京时间09 时至11时）。

【午时】日中，又名日正、中午等：（北京时间11时至13时）。

【未时】日昳，又名日跌、日央等。（北京时间13时至15时）。

【申时】哺时，又名日铺、夕食等：（北京时间15食至17时）。

【酉时】日入，又名日落、日沉、傍晚。（北京时间17是至19时）。

【戌时】黄昏，又名日夕、日暮、日晚等。（北京时间19时至21时）。

【亥时】人定，又名定昏等。（北京时间21时至23时）。

## 志公和尚十四科颂

### 菩提烦恼不二

众生不解修道。便欲断除烦恼。

烦恼本来空寂。将道更欲觅道。

一念之心即是。何须别处寻讨。

大道晓在目前。迷倒愚人不了。

佛性天真自然。亦无因缘修造。

不识三毒虚假。妄执浮沈生老。

昔时迷日(一作未)为晚。今日始觉非早。

### 持犯不二

丈夫运用无碍。不为戒律所制。

持犯本自无生。愚人被他禁系。

智者造作皆空。声闻触途为滞。

大士肉眼圆通。二乘天眼有翳。

空中妄执有无。不达色心无碍。

菩萨与俗同居。清净曾无染世。

愚人贪着涅盘。智者生死实际。

法性空无言说。缘起略无人子(一本作为兹偈)。

百岁无智小儿。小儿有智百岁。

### 佛与众生不二

众生与佛无殊。大智不异于愚。

何须向外求宝。身田自有明珠。

正道邪道不二。了知凡圣同途。

迷悟本无差别。涅盘生死一如。

究竟攀缘空寂。惟求意想清虚。

无有一法可得。翛然自入无余。

### 事理不二

心王自在翛然。法性本无十缠。

一切无非佛事。何须摄念坐禅。

妄想本来空寂。不用断除攀缘。

智者无心可得。自然无争无喧。

不识无为大道。何时得证幽玄。

佛与众生一种。众生即是世尊。

凡夫妄生分别。无中执有迷奔。

了达贪嗔空寂。何处不是真门。

### 静乱不二

声闻厌諠求静。犹如弃面求饼。

饼即从来是面。造作随人百变。

烦恼即是菩提。无心即是无境。

生死不异涅盘。贪嗔如焰如影。

智者无心求佛。愚人执邪执正。

徒劳空过一生。不见如来妙顶。

了达淫欲性空。镬汤炉炭自冷。

### 善恶不二

我自身心快乐。翛然无善无恶。

法身自在无方触目无非正觉。

六尘本来空寂。凡夫妄生执着。

涅盘生死平等。四海阿谁厚薄。

无为大道自然。不用将心画度。

菩萨散诞灵通。所作常含妙觉。

声闻执法坐禅。如蚕吐丝自缚。

法性本来圆明。病愈何须执药。

了知诸法平等。翛然清虚快乐。

### 色空不二

法性本无青黄。众生谩造文章。

吾我说他止观。自意扰扰颠狂。

不识圆通妙理。何时得会真常。

自疾不能治疗。却教他人药方。

外看将为是善。心内犹若豺狼。

愚人畏其地狱。智者不异天堂。

对境心常不起。举足皆是道场。

佛与众生不二。众生自作分张。

若欲除却三毒。迢迢不离灾殃。

智者知心是佛。愚人乐往西方。

### 生死不二

世间诸法如幻。生死犹若雷电。

法身自在圆通。出入山河无间。

颠倒妄想本空。般若无迷无乱。

三毒本自解脱。何须摄念禅观。

只为愚人不了。从他戒律决断。

不识寂灭真如。何时得登彼岸。

智者无恶可断。运用随心合散。

法性本来空寂。不为生死所绊。

若欲断除烦恼。此是无明痴汉。

烦恼即是菩提。何用别求禅观。

实际无佛无魔。心体无形无段。

### 断除不二

丈夫运用堂堂。逍遥自在无妨。

一切不能为害。坚固犹若金刚。

不着二边中道。翛然非断非常。

五欲贪嗔是佛。地狱不异天堂。

愚人妄生分别。流浪生死猖狂。

智者达色无碍。声闻无不恛惶。

法性本无瑕翳。众生妄执青黄。

如来引接迷愚。或说地狱天堂。

弥勒身中自有。何须别处思量。

弃却真如佛像。此人即是颠狂。

声闻心中不了。唯只趁逐言章。

言章本非真道。转加斗争刚强。

心里蚖蛇蝮蝎。螫着便即遭伤。

不解文中取义。何时得会真常。

死入无间地狱。神识枉受灾殃。

### 真俗不二

法师说法极好。心中不离烦恼。

口谈文字化他。转更增他生老。

真妄本来不二。凡夫弃妄觅道。

四众云集听讲。高座论义浩浩。

南座北座相争。四众为言为好。

虽然口谈甘露。心里寻常枯燥。

自己元无一钱。日夜数他珍宝。

恰似无智愚人。弃却真金担草。

心中三毒不舍。未审何时得道。

### 解缚不二

律师持律自缚。自缚亦能缚他。

外作威仪恬静。心内恰似洪波。

不驾生死船筏。如何度得爱河。

不解真宗正理。邪见言辞繁多。

有二比丘犯律。便却往问优波。

优波依律说罪。转增比丘网罗。

方丈室中居士。维摩便即来诃。

优波默然无对。净名说法无过。

而彼戒性如空。不在内外娑婆。

劝除生灭不肯。忽悟还同释迦。

### 境照不二

禅师体离无明。烦恼从何处生。

地狱天堂一相。涅盘生死空名。

亦无贪嗔可断。亦无佛道可成。

众生与佛平等。自然圣智惺惺。

不为六尘所梁。句句独契无生。

正觉一念玄解。三世坦然皆平。

非法非律自制。翛然真入圆成。

绝此四句百非。如空无作无依。

### 运用无碍

我今滔滔自在。不羡公王卿宰。

四时犹若金刚。苦乐心常不改。

法宝喻于须弥。智慧广于江海。

不为八风所牵。亦无精进懈怠。

任性浮沈若颠。散诞纵横自在。

遮莫刀剑临头。我自安然不采。

### 迷悟不二

迷时以空为色。悟即以色为空。

迷悟本无差别。色空究竟还同。

愚人唤南作北。智者达无西东。

欲觅如来妙理。常在一念之中。

阳焰本非其水。渴鹿狂趁匆匆。

自身虚假不实。将空更欲觅空。

世人迷倒至甚。如犬吠雷叿叿。

## 志公和尚大乘赞十首

### 一

大道常在目前，虽在目前难睹。

若欲悟道真体，莫除声色言语。

言语即是大道，不假断除烦恼。

烦恼本来空寂，妄情递相缠绕。

一切如影如响，不知何恶何好。

有心取相为实，定知见性不了。

若欲作业求佛，业是生死大兆。

生死业常随身，黑暗狱中未晓。

悟理本来无异，觉后谁晚谁早。

法界量同太虚，众生智心自小。

但能不起吾我，涅槃法食常饱。

### 二

妄身临镜照影，影与妄身不殊。

但欲去影留身，不知身本同虚。

身本与影不异，不得一有一无。

若欲存一舍一，永与真理相疏。

更若爱圣憎凡，生死海里沉浮。

烦恼因心有故，无心烦恼何居。

不劳分别取相，自然得道须臾。

梦时梦中造作，觉时觉境都无。

翻思觉时与梦，颠倒二见不殊。

改迷取觉求利，何异贩卖商徒。

动静两亡常寂，自然契合真如。

若言众生异佛，迢迢与佛常疏。

佛与众生不二，自然究竟无余。

### 三

法性本来常寂，荡荡无有边畔。

安心取舍之间，被他二境回换。

敛容入定坐禅，摄境安心觉观。

机关木人修道，何时得达彼岸。

诸法本空无著，境似浮云会散。

忽悟本性元空，恰似热病得汗。

无智人前莫说，打尔色身星散。

### 四

报尔众生直道，非有即是非无。

非有非无不二，何须对有论虚。

有无妄心立号，一破一个不居。

两名由尔情作，无情即本真如。

若欲存情觅佛，将网山上罗鱼。

徒费功夫无益，几许枉用工夫。

不解即心即佛，真似骑驴觅驴。

一切不憎不爱，遮个烦恼须除。

除之则须除身，除身无佛无因。

无佛无因可得，自然无法无人。

### 五

大道不由行得，说行权为凡愚。

得理返观于行，始知枉用工夫。

未悟圆通大理，要须言行相扶。

不得执他知解，回光返本全无。

有谁解会此说，教君向己推求。

自见昔时罪过，除却五欲疮疣。

解脱逍遥自在，随方贱卖风流。

谁是发心买者，亦得似我无忧。

### 六

内见外见总恶，佛道魔道俱错。

被此二大波旬，便即厌苦求乐。

生死悟本体空，佛魔何处安着。

只由妄情分别，前身后身孤薄。

轮回六道不停，结业不能除却。

所以流浪生死，皆由横生经略。

身本虚无不实，返本是谁斟酌。

有无我自能为，不劳妄心卜度。

众生身同太虚，烦恼何处安着。

但无一切希求，烦恼自然消落。

### 七

可笑众生蠢蠢，各执一般异见。

但欲傍鏊求饼，不解返本观面。

面是正邪之本，由人造作百变。

所须任意纵横，不假偏耽爱恋。

无著即是解脱，有求又遭罗羂。

慈心一切平等，真即菩提自现。

若怀彼我二心，对面不见佛面。

### 八

世间几许痴人，将道复欲求道。

广寻诸义纷纭，自救己身不了。

专寻他文乱说，自称至理妙好。

徒劳一生虚过，永劫沉沦生老。

浊爱缠心不舍，清净智心自恼。

真如法界丛林，返作荆棘荒草。

但执黄叶为金，不悟弃金求宝。

所以失念狂走，强力装持相好。

口内诵经诵论，心里寻常枯槁。

一朝觉本心空，具足真如不少。

### 九

声闻心心断惑，能断之心是贼。

贼贼递相除遣，何时了本语默。

口内诵经千卷，体上问经不识。

不解佛法圆通，徒劳寻行数墨。

头陀阿练苦行，希望后身功德。

希望即是隔圣，大道何由可得。

譬如梦里度河，船师度过河北。

忽觉床上安眠，失却度船轨则。

船师及彼度人，两个本不相识。

众生迷倒羁绊，往来三界疲极。

觉悟生死如梦，一切求心自息。

### 十

悟解即是菩提，了本无有阶梯。

堪叹凡夫伛偻，八十不能跋蹄。

徒劳一生虚过，不觉日月迁移。

向上看他师口，恰似失奶孩儿。

道俗峥嵘聚集，终日听他死语。

不观己身无常，心行贪如狼虎。

堪磋二乘狭劣，要须摧伏六府。

不食酒肉五辛，邪眼看他饮咀。

更有邪行猖狂，修气不食盐醋。

若悟上乘至真，不假分别男女。

## 志公和尚万空歌

南来北往走西东。看得浮生总是空。

天也空。地也空。人生渺渺在其中。

日也空。月也空。来来往往有何功。

田也空。地也空。换了多少主人公。

金也空。银也空。死后何曾在手中。

妻也空。子也空。黄泉路上不相逢。

大藏经中空是色。般若经中色是空。

朝走西。暮走东。人生恰似采花蜂。

采得百花成蜜后。一场辛苦一场空。

夜静听得三更鼓。翻身不觉五更钟。

从头仔细看将起。便是南柯一梦中。

不信但看桃李树。花开能有几时红。

直饶做到公卿相。死后还归泥土中。

身归土。气随风。一片顽皮裹臭脓。

败坏不如猪狗相。何不当初问志公。

生有一。死无二。休向人前跨伶俐。

在生置下万顷田。死后只得三步地。

宽八尺。长丈二。仔细思量真个是。

若人死后带得去。志公与你亲书契。
