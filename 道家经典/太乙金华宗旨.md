# 太乙金华宗旨  
吕洞宾 著  
## 孚佑帝君自序  
易大传曰：神无方也，无体也。言至于无方体，则名言之难尽矣。往来不穷，利用出入，日用之而不知，与天地合其德，与日月合其明，与鬼神同其变化，至矣哉！盛德大业，言之不可终穷。拟议之而无可形似，灵文秘籍，俱归尘腐。予之定是宗旨，不落名言，无从拟议，无所谓驱雷掣电，亦无所谓换斗移星，其所以斡旋天地、转运阴阳者，在握其寸机而已。寸机转，则千钧皆转，非至神至妙，其孰能与于此？  
自戊申岁于白龙精舍传示七人，命之曰“太乙金华宗旨”，盖秘之也。非秘也，亦喻言以取象也。日月光华，人知其发越，金水之光华，能翕而受，人固不知也。无方体穷尽，而究归于能翕而受，则自坤元而返乎乾元也。是故得其机则妙用在我，而乾坤皆范围之而不过矣。机者何？得一而已。一不可名，一何可守？归之太虚，而浩浩落落，一片神行，其间变化无端，妙用不测，吾何以名之？名之曰：太乙。噫！至矣！尽矣！  
宇庵屠子辈，编辑宗旨成书，各授弟子，为之阐发大意，而著之简端，是为序。  
康熙壬申孟冬  
大罗天仙斗中阐法真人吕嵓撰  
## 许旌阳真君原序  
天地设位，圣人成能。圣人亦人也，何以能成与天地？盖自日月垂象，四时运行，百卉蕃昌，人物变化，参错不齐。愚人见其自无而之有，莫不执有而滞于形。至人则见其自有而返于无，故皆观象而归于化。所以数往者顺，知来者逆。顺则为人为物，为山川崖谷，为草木禽鱼，为风雨露雷，为龙蛇怪异，凡事变不可名者，何易悉数？逆则为仙为佛，为威音，为元始，为赞化育之至圣，为知化育之至诚。甚矣！一顺一逆之间，为人鬼异路，圣凡分界。本是同得之圣体，而独让至人成能，而与知与能之百姓，日用之而不止返其本初，亦甚可哀也矣！  
易曰：乾坤毁则无以见易，亦谓无从指示凡夫也耳。若至人即至天地毁形，再从混沌立基，亦可生天生地，生人生物，以至于无穷。是故，有日月，即为我之照临；有阴阳翕辟，即为我之一动一静；有屈伸运行即为我之神明变化。自本自根，诚一毫不假他求，绝无阶级，一了百了。  
盖人身一天地，天地有日月，人身亦有日月，万象开明，故曰：乾坤为易之门户。人有日月，精华发露，其犹重门洞开，从此直登丹阙而上玉清也。抑何难哉？丹经玄奥，以玄牝为出入之门，独是宗旨，则是以乾坤为门（乾坤即阴阳也，阴阳即坎离也，坎离为大道之枢机，故曰：以乾坤为门）。学人得此门也，穷神知化，与元始比肩，与威音齐位，而知化育之至诚至圣，又无论矣。  
噫！至人之能事，其全矣乎？要不外目前之利用出入，愚百姓之利用简能，此至人普度心传，所以为无量欤？  
康熙壬申仲冬  
净明教主许逊 序  
## 张三丰祖师原序  
道也者，时焉而已。日月往来，寒暑变迁，草木生长，禽鸟飞鸣，以及吾人日用动静，莫非运用。一时之中，变化无穷端，时至自见，斯为天地之心，不可以一名，而况与他乎？我来也晚。阳穷于上，剥换尽矣。兹为一阳初复，倏然而来，莫穷其迹，莫究其因，大地阳和，已无不潜行而默运。因为此天地之转运也，而天地不得而自主；因为此日月之进退也，而日月亦听其自然。风云变易乎上，草木萌动与下，大矣哉！时之为用也。是故，言道者不离目前，即一言一动，一事一物，无不可以见天地之心。盖此天地之心，任阴阳剥换，时令推迁，而无思无维，终古寂然不动，令人舍目前而谈玄说妙，则违乎时也。违时，即与道背驰，何时而有见道之日乎？天下之动贞与一，动变不居，何可言尽？观乎时而万变皆在目前矣！从目前一一消归于太虚，谓之见天地之心可，谓之大道之宗旨可，时也，化也，要不离乎目前而得之矣。何道之可名，何太乙之可言乎？故曰：道也者，时焉而已。  
壬申长至冬二日  
三丰 题  
## 谭长真真人原序  
圣真无日不在世度人，究竟何曾度得一人？亦世人能自度耳。若世人与圣真性量有增减分毫，便是度不去。圣祖初发愿度生，已度尽百千万亿劫无量众生。度此七人，非七人也，即七如来，毗卢遮那无量法身也。诸子不离凡夫地，何以即与古佛同尊？子辈原无信不及，所以圣祖当下即度得去。若有一毫信不及，千生难免轮回也。  
自古圣贤千言万语，无非要人识得此性光，通天彻地，古今圣凡，一齐透过，无少等待，无不完成，所谓尽性者尽此，至命者至此，采药者采此，修证者修证此而已。此宗旨所以为万法归宗，至尊法旨，任尔为仙佛，为人天，为山河，为六道，为昆虫草木，无不承受法旨。皈命大宗，苟有万分信得及者，不离当下，即与度去。有一毫信不及，饶他千生万劫，永堕迷途。  
向立严誓，七人外不得妄传，岂圣祖普度之公心？只虑世人障蔽甚深，罪业烦重，不能开注信心，而反生疑谤，是益其罪也。究竟圣祖度世之宏愿，与学人谨凛之畏心，原无二区别。知此，不独仰祖训，先圣后圣，殊途而一致矣。  
康熙壬申孟冬  
神霄雷霆侍宸、斗中真人谭处端 序  
## 王天君原序  
　　　善承受法旨，护持道教，千百年于此矣。不惟派下贤嗣，潜修默证，呼吸感通，即愚夫愚妇，有能发一念向道真切者，无不敬礼，而左右维持之。此故发愿之初心，如是亦一体感召，虚空上下，自无隔碍。本来如是列祖诸真，法身周伦大千，心心相印，法法归宗。往古来今超凡入圣者，不离自本自根，当下一齐正觉，何果何因，何修何证，善也。披诚宣力，进随恐后，亦如风霆雷露随时应化于覆载之中，栽培倾覆，一住万类，各正性命而已，而造物者无心也。自七贤之敬受宗旨，斯地遂为仙佛道场，十方三世，一时集会，百灵呵护，日月开明，有情无情，尽成法侣，上天下地，悉与证盟。道祖设教以来，真未有若此广大悉备，易简直截，如宗旨之尽泄玄机者，是日受命监证盟誓。善敬辞曰，无庸有此证也。以七人得遇圣真，传示无上妙道，即佣夫爨媪，牧坚椎童，畴非听法之上器甚至魔王蛟党，龙蛇异类，亦无不在此七真之内，七真何藉与余，余又何必为七真证。吕祖再三申命曰，天不爱道，传示七人，将有此七人化度无量，倘有诽谤法门，诋毁贤圣，惟尔护法，呵谴而默相之，法子有不敬慎，凛遵戒律，或轻传匪人，尔护法亦严加谴罚。善同七人，跪而受命鸣乎列祖。普度慈心，原无分上下，其奈世人，积业如山，吾自仰承法雨，七真果能体此化度慈心，随地随时，多方接引，无真自度，度人之宏愿，则尽法界，众生皆投诚归命，亦何待雷露风霆，惟是广生大生以各正性命于两间可耳。  
## 孚佑帝君重序  
　　　近世谈玄理者，大半择焉不精，语焉不详，皆不足为道家法。天本空空，故历万劫而不灭；地原博大，故载万物而不陨。要之不外空空、博大者尽是，儒教有诚伪之分，道家行内外之功。诚则非虚无，伪则近空谈，其中判然若揭。至于求道之方，千端万绪，要皆不外于内圣外王之两途。何以为之内？即渺渺冥冥，聚我之精，达我之形，勿劳尔听，勿淆尔声，充我之精，固我之形，空空尔听，渺渺尔声，求一定之真我，去污浊之非我，是是非非无人无我，近乎道矣。何以为之外？为有缘说法，为愚顽度迷苦口婆心，以期大千世界，共登彼岸，且足以辅助内圣之无量功德。故学道者，亦不可忽也。然行远必自迩，若内功不通门径，虽有千百善行，亦无大裨益。谓予不信，请看市井，吃斋念佛者，几见其道成作佛也。余不文弁（bian古代男子戴的一种帽子）言于首，直谓之说法可，不可以序文视之。  
　　　天运丁巳年纯阳道人重序。  
  
  
## 第一章天心  
自然曰道，道无名相，一性而已，一元神而已。性命不可见，寄之天光，天光不可见，寄之两目。古来仙真，口口相传，传一得一。自太上见化，东华递传某，以及南北两宗，全真可为极盛，盛者盛其徒众，衰者衰于心传，以至今曰，泛滥极矣！凌替极矣！极则返，故蒙许祖，垂慈普度，特立教外别传之旨，接引上根。闻者千劫难逢，受者一时法会，皆当仰体许祖苦心，必于人伦日用间，立定脚根，方可修真悟性。我今叨为度师，先以太乙金华宗旨发明，然后细为开说，太乙者，无上之谓。丹诀总假有为而臻无为，非一超直入之旨。所传宗旨，直提性功，不落第二法门，所以为妙。金华即光也，光是何色？取象於金华，亦秘一光字在内，是先天太乙之真气，水乡铅只一味者此也。回光之功，全用逆法，注想天心，天心居日月中。《黄庭经》云：“寸田尺宅可治生”，尺宅面也，面上寸田，非天心而何？方寸中具有郁罗肖台之胜，玉京丹阙之奇，乃至虚至灵之神所住。儒曰：“虚中”；释曰：“灵台”；道曰：“祖土”；曰“黄庭”、曰“玄关”、曰“先天窍”。盖天心犹宅舍一般，光乃主人翁也。故一回光，周身之气皆上朝，如圣王定都立极，执玉帛者万国；又如主人精明，奴婢自然奉命，各司其事。诸子只去回光，便是无上妙谛。光易动而难定，回之既久，此光凝结，即是自然法身，而凝神于九霄之上矣。《心印经》所谓“默朝飞升”者，此也。  
宗旨行去，别无求进之法，在纯想于此。《楞严经》云：“纯想即飞，必生天上”，天非苍苍之天，即生身于乾宫是也。久之，自然身外有身。  
金华即金丹，神明变化，各师于心，此中妙诀，虽不差毫末，然而甚活，全要聪明，又须沉静，非极聪明人行不得，非极沉静人守不得。  
## 第二章元神、识神  
天地视人如蜉蝣，大道视天地亦泡影。惟元神真性，则超元会而上之。其精气则随天地而败坏矣。然有元神在，即无极也。生天生地皆由此矣。学人但能守护元神，则超生在阴阳之外，不在三界之中，此惟见性方可，所谓本来面目也。凡人投胎时，元神居方寸，而识神则居下心。下面血肉心，形如大桃，有肺以覆翼之，肝佐之，大小肠承之，假如一日不食，心上便大不自在，至闻惊而跳，闻怒而闷，见死亡则悲，见美色则眩，头上天心何尝微微些动也。问天心不能动乎？方寸中之真意，如何能动。到动时便不妙，然亦最妙，凡人死时方动，此为不妙；最妙者，光已凝结为法身，渐渐灵通欲动矣，此千古不传之秘也。  
下识心，如强藩悍将，欺天君暗弱，便遥执纪纲，久之太阿倒置【泰阿倒持】矣。今凝守元宫，如英明之主在上，二目回光，如左右大臣尽心辅弼，内政既肃，自然一切奸雄，无不倒戈乞命矣。  
丹道，以精水、神火、意土三者，为无上之诀。精水云何乃先天真一之气，神火即光也，意土即中宫天心也。以神火为用，意土为体，精水为基。凡人以意生身，身不止七尺者为身也。盖身中有魄焉，魄附识而用，识依魄而生。魄阴也，识之体也，识不断，则生生世世，魄之变形易质无已也。惟有魂，神之所藏也。魂昼寓于目，夜舍于肝，寓目而视，舍肝而梦，梦者神游也，九天九地，刹那历遍。觉则冥冥焉，渊渊焉，拘于形也，即拘于魄也。故回光所以炼魂，即所以保神，即所以制魄，即所以断识。古人出世法，炼尽阴滓，以返纯乾，不过消魄全魂耳。回光者，消阴制魄之诀也，虽无返乾之功，止有回光之诀，光即乾也，回之即返之也。只守此法，自然精水充足，神火发生，意土凝定，而圣胎可结矣。蜣螂转丸，而丸中生白，神注之纯功也。粪丸中尚可生胎离壳，而吾天心休息处，注神于此，安得不生身乎。  
一灵真性，既落乾宫，便分魂魄。魂在天心，阳也，轻清之照也，此自太虚得来，与元始同形。魄阴也，沉浊之气也，附于有形之凡心。魂好生，魄望死。一切好色动气皆魄之所为，即识神也。死后享血食，活则大苦，阴返阴也。物以类聚也，学人炼尽阴魄，即为纯阳也。  
## 第三章回光守中  
回光之名何昉乎？昉之自文始真人也。回光则天地阴阳之气无不凝，所谓精思者此也，纯气者此也，纯想者此也。初行此诀，乃有中似无，久之功成，身外有身，乃无中似有。百日专功，光才真，方为神火。百日后，光中自然一点真阳，忽生黍珠，如夫妇交合有胎，便当静以待之，光之回，即火候也。  
夫元化之中，有阳光为主宰，有形者为日，在人为目，走漏神识，莫此甚顺也。故金华之道，全用逆法。回光者，非回一身之精华，直回造化之真气，非止一时之妄念，直空千劫之轮回。故一息当一年，人间时刻也，一息当百年，九途长夜也。凡人自㘞（huo）的一声之后，逐境顺生，至老未尝逆视，阳气衰灭，便是九幽之界。故《楞严经》云：“纯想即飞，纯情即堕”。学人想少情多，沉沦下道。惟谛观息静便成正觉，用逆法也。《阴符经》云：“机在目”。《黄帝素问》云：“人身精华，皆上注于空窍是也。”得此一节，长生者在兹，超升者亦在兹矣。此是贯彻三教工夫。  
光不在身中，亦不在身外，山河大地，日月照临，无非此光，故不独在身中。聪明智慧，一切运转，亦无非此光，所以亦不在身外。天地之光华，布满大千，一身之光华，亦自漫天盖地，所以一回光，天地山河一切皆回矣。人之精华，上注于目，此人身之大关键也。子辈思之，一日不静坐，此光流转，何所底止！若一刻能静坐，万劫千生，从此了彻。万法归于静，真不可思议，此妙蹄也。然工夫下手，由浅入深，由粗入细，总以不间断为妙。工夫始终则一，但其间冷暖自知，要归于天空海阔，万法如如，方为得手。  
圣圣相传，不离反照。孔云：“致知”，释曰：“观心”，老云：“内观”，皆此法也。但反照二字，人人能言，不能得手，未识二字之义耳。反者，自知觉之心，反乎形神末兆之初，则吾六尺之中，反求个天地末生之体。今人但一、二时中间静坐，反顾己私，便云反照，安得到头！  
佛道二祖，教人看鼻尖者，非谓着念于鼻端也。亦非谓眼观鼻端，念又注中黄也。眼之所至，心亦至焉，何能一上而一下也，又何能忽上而忽下也。此皆误指而为月。毕竟如何？曰鼻端二字最妙，只是借鼻以为眼之准耳。初不在鼻上，盖以大开眼，则视远，而不见鼻矣。太闭眼。则眼合，亦不见鼻矣。大开失之外走，易于散乱。太闭失之内驰，易于昏沉。惟垂帘得中，恰好望见鼻端，故取以为准。只是垂帘恰好，任彼光自然透入，不劳你注射与不注射。  
看鼻端，只于最初入静处举眼一视，定个准则便放下。如泥水匠人用线一般，彼自起手一挂，便依了做上去，不只管把线看也。  
止观是佛法，原不秘的。以两目讳观鼻端正身安坐，系心缘中，不必言头中，但于两〇中间，齐平处系念便了。光是活泼泼的东西，系念两〇中间，光自然透入，不必着意于中宫也，此数语已括尽要旨。其余入静出静前后，以下止观书印证可也。  
缘中二字极妙。中无不在，遍大千皆在里许，聊指造化之机，缘此入门耳。缘者缘此为端倪，非有定著也，此二字之义，活甚妙甚。  
止观二字，原离不得，即定慧也。以后凡念起时，不要仍旧兀坐，当究此念在何处，从何起，从何灭，反复推究，了不可得。即见此念起处也，不要又讨过起处，觅心了不可得。吾与汝安心竟，此是正观，反此者，名为邪观。如是不可得已，即仍旧绵绵去止，而继之以观，观而继之以止，是定慧双修，此为回光。回者止也，光者观也。止而不观，名为有回而无光，观而不止，名为有光而无回，志之。  
## 第四章回光调息  
宗旨只要纯心行去，不求验而验自至。大约初机病痛，昏沉散乱，二种尽之。却此有机窍，无过寄心于息，息者自心也。自心为息，心一动，而即有气，气本心之化也。吾人念至速，霎顷一妄念，即一呼吸应之。故内呼吸与外呼吸，如声响之相随，一日有几万息，即有几万妄念。神明漏尽，如木槁灰死矣。然则欲无念乎，不能无念也，欲无息乎，不能无息也。莫若即其病而为药，则心息相依是已。故回光兼之以调息，此法全用耳光。一是目光，一是耳光。目光者，外日月交光也，耳光者，内日月交精也。然精即光之凝定处，同出而异名也。故聪明总一灵光而已。坐时用目垂帘后，定个准则便放下。然竟放下，又恐不能，即存心于听息。息之出入，不可使耳闻，听惟听其无声也。一有声，便粗浮而不入细，即耐心轻轻微微些，愈放愈微，愈微愈静，久之，忽然微者速断，此则真息现前，而心体可识矣。盖心细则息细，心一则动气也，息细则心细，气一则动心也。定心必先之以养气者，亦以心无处入手，故缘气为之端倪，所谓纯气之守也。  
子辈不明动字，动者以线索牵动言，即制字之别名也。即可以奔趋使之动，独不可以纯静使之宁乎。此大圣人，视心气之交，而善立方便，以惠后人也。丹书云：“鸡能抱卵心常听”，此要诀也。盖鸡之所以能生卵者，以暖气也。暖气止能温其壳，不能入其中，则以心引气入，其听也，一心注焉，心入则气入，得暖气而生矣。故母鸡虽有时出外，而常作侧耳势，其神之所注未常少间也。神之所注，未尝少间，即暖气亦昼夜无间，而神活矣。神活者，由其心之先死也。人能死心，元神活矣。死心非枯稿之谓，乃专一不二之谓也。佛云：“置心一处，无事不办。”心易走，即以气纯之，气易粗，即以心细之，如此而焉有不定者乎。  
大约昏沉、散乱二病，只要静功，日日无间，自有大休息处。若不静坐时，虽有散乱，亦不自知。既知散乱，即是却散乱之机也。昏沉而不知，与昏沉而知，相去奚啻干里！不知之昏沉，真昏沉也。知之昏沉，非全昏沉也，清明在是矣。  
散乱者，神驰也，昏沉者，神未清也，散乱易治，而昏沉难医。譬之病焉，有痛有痒者，药之可也，昏沉则麻木不仁之症也。散者可以收之，乱者可以整之，若昏沉，则蠢蠢焉，冥冥焉。散乱尚有方所，至昏沉全是魄用事也。散乱尚有魂在，至昏沉则纯阴为主矣。静坐时欲睡去，便是昏沉。却昏沉，只在调息，息即口鼻出入之息，虽非真息，而真息之出入，亦于此寄焉。凡坐须要静心纯气，心何以静，用在息上，息之出入，惟心自知，不可使耳闻，不闻则细，细则清，闻则气粗，粗则浊，浊则昏沉而欲睡，自然之理也。虽然心用在息上，又善要会用，亦是不用之用，只要微微照听可耳。此句有微义，何谓照即眼光自照。目惟内视而不外视，不外视而惺然者，即内视也，非实有内视。何谓听即耳光自听，耳惟内听而不外听，不外听而惺然者，即内听也，非实有内听。听者听其无声，视者视其无形。目不外视，耳不外听，则闭而欲内驰。惟内视内听，则既不外走，又不内驰，而中不昏沉矣，此即曰月交精交光也。  
昏沉欲睡，即起散步，神清再坐。清晨有暇，坐一蛀香为妙。过午人事多扰，易落昏沉，然亦不必限定一蛀香，只要诸缘放下，静坐片时，久久便有入头，不落昏沉睡者。  
## 第五章回光差谬  
诸子工夫，渐渐纯熟，然枯木岩前错落多，正要细细开示。此中消息，身到方知，吾今则可以言矣。吾宗与禅宗不同，有一步一步证验，请先言其差别处，然后再言证验。宗旨将行之际，予作方便，勿多用心，放教活泼泼地，令气和心适，然后入静。静时正要得机得窍，不可坐在无事中里，所谓无记空也。万缘放下之中，惺惺自若也。又不可以意兴承当，凡大认真，即易有此。非言不宜认真，但真消息，在若存若亡之间，以有意无意得之可也。惺惺不昧之中，放下自若也。又不可堕于蕴界，所谓蕴界者，乃五阴魔用事。如一般入定，而稿木死灰之意多，大地阳春之意少。此则落于阴界，其气冷，其息沉，且有许多寒衰景象，久之便堕木石。又不可随于万缘，如一入静，而无端众绪忽至，欲却之不能，随之反觉顺适，此名主为奴役，久之落于色欲界。上者生天，下者生狸奴中，若狐仙是也。彼在名山中，亦自受用，风月花果，舆树瑶草，三五百年受用去，多至数千岁，然报尽还生诸趣中。此数者，皆差路也。差路既知，然后可求证验。  
## 第六章回光证验  
证验亦多，不可以小根小器承当，必思度尽众生。不可以轻心慢心承当，必须请事斯语。静中绵绵无间，神情悦豫，如醉如浴，此为遍体阳和，金华乍吐也。既而万籁俱寂，皓月中天，觉大地俱是光明境界，此为心体开明，金华正放也。既而遍体充实，不畏风霜，人当之兴味索然者，我遇之精神更旺，黄金起屋，白玉为台；世间腐朽之物，我以真气呵之立生；红血为乳，七尺肉团，无非金宝，此则金华大凝也。第一段，是应《观无量寿经》云：“凋落大水，行树法象。”日落者，从混沌立基，无极也。上善若水，清而无暇，此即太极主宰，出震之帝也。震为木，故以行树象焉，七重行树，七窍光明也。西北乾方，移一位为坎，日落大水，乾坎之象。坎为子方，冬至雷在地中，隐隐隆隆，至震而阳方出地上矣，行树之象也，余可类推矣。第二段，即肇基于此，大地为冰，琉璃宝地，光明渐渐凝矣。所以有蓬台而继之有佛也，金性即现，非佛而何，佛者大觉金仙也。此大段证验耳。  
现在证验，可考有三；一则坐去，神入谷中，闻人说话，如隔里许，一一明了，而声入皆如谷中答响，未尝不闻，我未尝一闻，此为神在谷中，随时可以自验；  
一则静中，目光腾腾，满前皆白，如在云中，开眼觅身，无从觅视，此为虚室生白，内外通明，吉祥止止也；  
一则静中，肉身纲细，如绵如玉，坐中若留不住，而腾腾上浮，此为神归顶天，久之上升可以立待。  
此三者，皆现在可验者也。然亦是说不尽的，随人根器，各现殊胜。如《摩诃止观》中所云：“善根发相是也。”此事如人饮水，冷暖自知，须自己信得过方真。  
先天一气，即在现前证验中自讨，一气若得，丹亦立成，此一粒真黍珠也。一粒复一粒从微而至著。有时时之先天，一粒是也，有统体之先天，一粒乃至无量是也。一粒有一粒力量，此要自己胆大，为第一义。  
## 第七章回光活法  
回光循循然行去，不要废弃正业。古人云：“事来要应过，物来要识破。”子以正念治事，即光不为物转，光即自回。此时时无相之回光也，尚可行之，而况有真正著相回光乎。  
日用间，能刻刻随事返照，不着一毫人我相。便是随地回光，此第一妙用。清晨能遣尽诸缘，静坐一、二时最妙。凡应事接物，只用返照法，便无一刻间断。如此行之，三月两月，天上诸真，必来印证矣。  
## 第八章逍遥诀  
玉清留下逍遥诀，四字凝神入气穴。  
六月俄看白雪飞，三更又见日轮赫。  
水中吹起藉巽风，天上游归食坤德。  
更有一句玄中玄，无何有乡是真宅。  
律诗一首，玄奥已尽。大道之要，不外无为而为四字。惟无为，故不滞方所形象，惟无为而为，故不堕顽空死虚。作用不外一中，而枢机全在二目。二目者，斗柄也，斡旋造化，转运阴阳，其大药则始终一水中金，即水乡铅而已。  
前言回光，乃指点初机，从外以制内，即辅以得主。此为中、下之士，修下二关，以透上一关者也。今头绪渐明，机括渐熟，天不爱道，直泄无上宗旨，诸子秘之秘之，勉之勉之！  
夫回光其总名耳。工夫进一层，则光华盛一番，回法更妙一番。前者由外制内，今则居中御外。前者即辅相主，今则奉主宣献，面目一大颠倒矣。法子欲入静，先调摄身心，自在安和，放下万缘，一丝不挂。天心正位乎中，然后两目垂帘，如奉圣旨，以召大臣，孰敢不遵。次以二目内照坎宫，光华所到，真阳即出以应之。离外阳而内阴，乾体也。一阴入内而为主，随物生心，顺出流转，今回光内照，不随物生，阴气即住，而光华注照，则纯阳也。同类必亲，故坎阳上腾，非坎阳也，仍是乾阳应乾阳耳。二物一遇，便纽结不散，絪緼活动，倏来倏去，倏浮倏沉，自己元宫中，恍若太虚无量，遍身轻妙欲腾，所谓云满千山也。次则来往无踪，浮沉无辨，脉住气停，此则真交媾矣，所谓月涵万水也。俟其冥冥中，忽然天心一动，此则一阳来复，活子时也。然而此中消息要细说，凡人一视一听，耳目逐物而动，物去则已，此之动静，全是民庶，而天君反随之役，是尝与鬼居矣。今则一动一静，皆与人居，天君乃真人也。彼动即与之俱动，动则天根；静则与之俱静，静则月窟；静动无端，亦与之为静动无端；休息上下，亦与之为休息上下，所谓天根月窟闲来往也。天心镇静，动违其时，则失之嫩；天心已动，而后动以应之，则失之老；天心一动，即以真意上升乾宫，而神光视顶，为导引焉，此动而应时者也。天心既升乾顶，游扬自得，忽而欲寂，急以真意引入黄庭，而目光视中黄神室焉，既而欲寂者，一念不生矣。视内者，忽忘其视矣，尔时身心，便当一场大放，万缘泯迹，即我之神室炉鼎，亦不知在何所，欲觅己身，了不可得，此为天入地中，众妙归根之时也，即此便是凝神入气穴。  
夫一回光也，始而散者欲敛，六用不行，此为涵养本源，添油接命也。既而敛者，自然优游，不费纤毫之力，此为安神祖窍，翕聚先天也。既而影响俱灭，寂然大定，此为蛰藏气穴，众妙归根也。一节中具有三节，一节中具有九节，俱是后日发挥。今以一节中，具三节言之，当其涵养而初静也。翕聚亦为涵养，蛰藏亦为涵养，至后而涵养皆蛰藏矣。中一层可类推，不易处而处分矣，此为无形之窍，千处万处一处也。不易时而时分焉，此为无候之时。元会运世一刻也。  
凡心非静极，则不能动，动动妄动，非本体之动也。故曰感于物而动，性之欲也，若不感于物而动，即天之动也。是知以物而动，性之欲也，若不以物而自动，即天之动也。不以天之动对天之性，句落下说个欲字，欲在有物也，此为出位之思，动而有动矣。一念不起，则正念乃生，此为真意。寂然大定中，而天机忽动，非无意之动乎，无为而为，即此意也。  
诗首二句，全括金华作用。次二句是日月互体意，六月即离火也，白雪飞即离中真阴将返乎坤也。三更即坎水也，日轮即坎中一阳将赫然而返乎乾也。取坎填离，即在其中。次二句说斗柄作用，升降全机，水中非坎乎。目为巽风，目光照入坎宫，摄召太阳之精是也。天上即乾宫，游归食坤德，即神入炁中，天入地中，养火也。末二句是指出诀中之诀，诀中之诀，始终离不得，所谓洗心涤虑，为沐浴也。圣学以知止始，以止至善终，始乎无极，归乎无极。佛以无住而生心，为一大藏教旨。吾道以“致虚”二字，完性命全功。总之三教不过一句，为出死入生之神丹。神丹为何，曰一切处无心而已。吾道最秘者沐浴，如此一部全功，不过“心空”二字，足以了之，今一言指破，省却数十年参访矣。  
子辈不明一节中具三节，我以佛家“空、假、中”三观为喻，三观先空，看一切物皆空；次假，虽知其空，然不毁万物，仍于空中建立一切事；既不毁万物，而又不著万物，此为中观。当其修空观时，亦知万物不可毁，而又不著，此兼三观也。然毕竟以看得空为得力，故修空观。则空固空，假亦空，中亦空。修假观，是用上得力居多，则假固假，空亦假，中亦假。中道时亦作空想，然不名为空，而名为中矣。亦作假观，然不名为假而名为中矣，至于中则不必言矣。吾虽有时单言离，有时兼说坎，究竟不曾移动一句。开口提云：枢机全在二目。所谓枢机者用也，用即斡旋造化，非言造化止此也。六根七窍，悉是光明藏，岂取二目，而他概不问乎，用坎阳，仍用离光照摄，即此便明。朱子云阳师讳元育，尝云：“瞎子不好修道，聋子不妨。”与吾言暗合，特表其主辅轻重耳。  
日月原是一物，其日中之暗处，是真月之精，月窟不在月而在日，所谓月之窟也，不然自言月足矣。月中之白处，是真日之光，日光反在月中，所谓天之根也，不然自言天足矣。一日一月，分开止是半个，合来方成一个全体。如一夫一妇，独居不成室家，有夫有妇，方算得一家完全。然而物难喻道，夫妇分开，不失为两人，日月分开，不成全体矣。知此则耳目犹是也。吾谓瞎子已无耳，聋子已无目，如此看来，说甚一物，说甚两目，说甚六恨，六根一根也。说甚七窍，七窍一窍也。吾言只透露其相通处，所以不见有两，子辈专执其隔处，所以随处换却眼睛。  
## 第九章百日筑基  
《心印经》云：“回风混合，百日功灵。”总之立基百日，方有真光如。子辈尚是目光，非神火也，非性光也，非慧智炬烛也。回之百日，则精气自足，真阳自生，水中自有真火，以此持行，自然交媾，自然结胎，吾方在不识不知之天，而婴儿自成矣。若略作意见，便是外道。百日立基，非百日也。一日立基，非一日也。一息立基，非呼吸之谓也。息者自心也，自心为息，元神也，元气也，元精也。升降离合，悉从心起，有无虚实，咸在念中。一息一生持，何止百日，然百日亦一息也。  
百日只在得力，昼间得力，夜中受用，夜中得力，昼间受用。百日立基，玉旨耳。上真言语，无不与人身应。真师言语，无不与学人应。此是玄中玄，不可解者也。见性乃知，所以学人，必求真师授记，任性发出，一一皆验。  
## 第十章性光识光  
回光之法，原通行住坐卧，只要自得机窍。吾前开示云；“虚室生白”，光非白耶？但有一说，初未见光时，此为效验，若见为光，而有意著之，即落意识，非性光也。子不管他有光无光，只要无念生念。何为无念？千休千处得；何为生念？一念一生持，此念乃正念，与平日念不同。今心为念，念者现在心也。此心即光即药。凡人视物，任眼一照去，不及分别，此为性光，如镜之无心而照也，如水之无心而鉴也。少刻即为“识光”，以其分别也。镜有影已无镜矣，水有象已无水矣。光有识尚何光哉！（光的双缝干涉，人观察的时候是粒子，不观察的时候，才有波的性质，神奇哉，与此处暗合。先圣祖师不误我辈也。）  
子辈初则性光，转念则识，识起而光杳无可觅，非无光也，光已为识矣。黄帝曰：“声动不生声而生响”，即此义也。《楞严推勘入门》曰：“不在尘，不在识，惟选根”，此则何意？尘是外物，所谓器界也。与吾了不相涉，逐之则认物为己。物必有还，通还户牖，明还日月，借他为自，终非吾有。至于不汝还者，非汝而谁。明还日月，见日月之明无还也。天有无日月之时，人无有无见日月之性。若然则分别日月者，还可与为吾有耶。不知因明暗而分别者，当明暗两忘之时，分别何在，故亦有还，此为内尘也。惟见性无还，见见之时，见非是见，则见性亦还矣。还者还其识念流转之见性，即阿难使汝流转，心目为咎也。初入还辨见时，上七者，皆明其一一有还，故留见性，以为阿难拄杖。究竟见性既带八识（眼识、耳识、鼻识、舌识、身识、意识、传送识、阿赖耶识），非真不还也。最后并此亦破，则方为真见性，真不还矣。  
子辈回光，正回其最初不还之光，故一毫识念用不着。使汝流转者，惟此六根，使汝成菩提者，亦惟此六根。而尘与识皆不用，非用根也，用其根中之性耳。今不堕识回光，则用根中之元性，落识而回光，则用根中之识性，毫厘之辨在此也。用心即为识光，放下乃为性光。毫厘千里，不可不辨。识不断，则神不生；心不空，则丹不结。心净则丹，心空即药。不著一物，是名心净，不留一物，是名心空。空见为空，空犹末空，空忘其空，斯名真空。  
## 第十一章坎离交媾  
凡漏泄精神，动而交物者，皆离也。凡收转神识，静而中涵者，皆坎也。七窍之外走者为离，七窍之内返者为坎。一阴主于逐色随声，一阳主于返闻收见。坎离即阴阳，阴阳即性命，性命即身心，身心即神照。一自敛息精神，不为境缘流转，即是真交。而沉默趺坐时，又无论矣。  
## 第十二章周天  
周天非以气作主，以心到为妙诀。若毕竟如何周天，是助长也，无心而守，无意而行。仰观乎天，三百六十五度，刻刻变迁，而斗柄终古不动，吾心亦犹是也。心即璇玑，气即众星。吾身之气，四肢百体，原是贯通，不要十分着力。于此锻炼识神，断除妄见，然后药生，药非有形之物，此性光也。而即先天之真气，然必于大定后方见，并无采法，言采者大谬矣。见之既久，心地光明，自然心空漏尽，解脱尘海。若今日龙虎，明日水火，终成妄想。吾昔受火龙真人口诀如是，不知丹书所说更何如也。  
一日有一周天，一刻有一周天，坎离交处，便是一周。我之交，即天之回转也。未能当下休歇，所以有交之时，即有不交之时。然天之回旋也，未尝少息。果能阴阳交泰，大地阳和，我之中宫正位，万物一时畅遂，即丹经沐浴法也。非大周天而何？此中火候，实实有大小不同，究竟无大小可别。到得工夫自然，不知坎离为何物，天地为何等，孰为交，孰为一周两周，何处觅大小之别耶。总之一身旋运，虽见得极大亦小，若一回旋，天地万物，悉与之回旋，即在方寸处，亦为极大。金丹火候，要归自然。不自然，天地自还天地，万物各归万物。欲强之使合，终不能合。即如天时亢旱，阴阳不和。乾坤未尝一日不周，然终见得有多少不自然处。我能转运阴阳，调适自然，一时云蒸雨降，草木酣适，山河流畅，纵有乖戾，亦觉顿释，此即大周天也。  
问活子时其妙，必认定正子时似着相，不着相不指明正子时。从何识活子时，即识得活子时，确然又有一正子时，是二是一，非正非活，总要人看得真，一真则无不正，无不活矣。见得不真，何者为正，何者为活耶。即如活子时，是人所时时见得的。毕竟到正子时，志气清明，活子时愈觉发现。人未识得活的明了，只向正的时候验取，则正者现前，活者无不神妙矣。  
## 第十三章劝世歌  
吾因度世丹中热，不惜婆心并饶舌。  
世尊亦为大因缘，直指生死真可惜。  
老君也患有吾身，传示谷神人不识。  
吾今略说寻真路，黄中通理载大易。  
正位居体是玄关，子午中间堪定息。  
光回祖窍万神安，药产川源一气出。  
透幕变化有金光，一轮红日常赫赫。  
世人错认坎离精，搬运心肾成间隔。  
如何人道合天心，天若符合道自合。  
放下万缘毫不起，此是先天真无极。  
太虚穆穆朕兆捐，性命关头忘意识。  
意识忘后见本真，水清珠现玄难测。  
无始烦障一旦空，玉京降下九龙册。  
步云汉兮登天关，掌雷霆兮驱霹雳。  
凝神定息是初机，退藏密地为常寂。  
吾昔度张珍奴二词，皆有大道。子后午前非时也，坎离耳。定息者，息息归根，中黄也。坐者，心不动也。夹脊者，非背上轮子，乃直透玉京大路也。双关者，此处有难言者。地雷震动山头雨者，真气生也。黄芽出土者，药生也。小小二段，已尽修行大路，明此可不惑人言。  
*《思量我》度张珍奴词一  
道无巧妙，与你方儿一个，子后午前定息坐。夹脊双关，昆仑过，恁时得气力，思量我。【注：我者己也，即己土】  
《步蟾宫》度张珍奴词二  
坎离乾兑分子午，须认取自家宗祖。  
地雷震动山头雨，待洗濯黄芽出土。  
捉得金精牢固闭，炼甲庚要生龙虎。  
待他问汝甚人传，但说道先生姓吕。*  
昔夫子与颜子登泰山顶，望吴门白马，颜子见为疋练，夫子急掩其目，恐其太用眼力，神光走落，回光可不勉哉！  
回光在纯心行去，只将真息凝照于中宫，久之自然通灵达变也。总是心静照定为基，心忘气凝为效，气息心空为丹成，心气浑一为温养，明心见性为了道。子辈各宜勉力行去，错过光阴可惜也。一日不行，一日即鬼也。一息行此，一息真仙也。勉之！勉之！  
