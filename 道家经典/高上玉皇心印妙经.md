# 高上玉皇心印妙经

上药三品，神与气精，

恍恍惚惚，杳杳冥冥。

存无守有，顷刻而成，

回风混合，百日功灵。

默朝上帝，一纪飞升，

智者易悟，昧者难行。

履践天光，呼吸育清，

出玄入牝，若亡若存。

绵绵不绝，固蒂深根，

人各有精，精合其神。

神合其气，气合其真，

不得其真，皆是强名。

神能入石，神能飞形，

入水不溺，入火不焚。

神依形生，精依气盈，

不凋不残，松柏青青。

三品一理，妙不可听，

其聚则有，其散则零。

七窍相通，窍窍光明，

圣日圣月，照耀金庭。

一得永得，自然身轻，

太和充溢，骨散寒琼。

得丹则灵，不得则倾，

丹在身中，非白非青，

诵持万遍，妙理自明。