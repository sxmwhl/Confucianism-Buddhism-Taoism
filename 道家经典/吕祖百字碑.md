# 吕祖百字碑

## 吕祖先天百字碑

父母未生前    与母共相连

无情生有情    虚灵彻洞天

十月胎在腹    能动不能言

昼夜母呼吸    往来通我玄

剪断脐带子    一点落根源

性命归真土    此处觅真铅

迷失当来路    轮回苦万千

若遇明师指    决破妙中玄

时时拴意马    刻刻锁心猿

悟透二十句    白日上清天

## 吕祖后天百字碑

养气忘言守    降心爲不爲

动静知宗祖    无事更寻谁

真常须应物    应物要不迷

不迷性自住    性住气自回

气回丹自结    壶中配坎离

阴阳生反复    普化一声雷

白云朝顶上   甘露洒须弥

自饮长生酒    逍遥谁得知

坐听无弦曲    明通造化机

都来二十句    端的上天梯

## 注吕祖百字碑

张三丰真人注

### 养气忘言守

凡修行者先须养气。养气之法，在乎忘言守一。忘言则气不散，守一则神不出。诀曰：“缄舌静，抱神定”。

### 降心爲不爲

凡人之心，动荡不已。修行人，心欲入静，贵乎制伏两眼。眼者心之门户，须要垂帘塞兑。一切事体，以心爲剑。想世事无益于我，火烈顿除，莫去贪着。诀云：“以眼视鼻，以鼻视脐，上下相顾，心息相依，着意玄关，便可降伏思虑。”

### 动静知宗祖

动静者，一阴一阳也。宗祖者，生身之处也。修行人，当知父母未生之前，即玄牝也。一身上下，乾坤八卦五行四象聚会之处，乃天地未判之先，一点灵光而成，即太极也。心之下，肾之上，彷彿之内，念头无息，所起之处，即是宗祖。所谓动静者，调和真气，安理真元也。盖呼接天根，吸接地根，即阖户之谓坤，辟户之谓干，呼则龙吟云起，吸则虎啸风生。一阖一辟，一动一静，贵乎心意不动，任其真息往来，绵绵若存。调息至无息之息，打成一片，斯神可凝，丹可就矣。

### 无事更寻谁

若能养炁忘言守，降伏身心，神归炁穴，意注规中，混融一炁。如鸡抱卵，如龙养珠，念兹在兹，须臾不离。日久工深，自然现出黍米之珠，光耀如日，默化元神，灵明莫测，即此是也。

### 真常须应物，应物要不迷

此道乃真常之道，以应事易于昏迷，故接物不可迷于尘事。若不应接，则空寂虚无。须要来则应之，事去不留，光明正大，乃是不迷，真性清静，元神凝结。诀曰：“着意头头错，无爲又落空”。

### 不迷性自住，性住气自回

凡人性烈如火，喜怒哀乐，爱恶欲增，变态无常。但有触动，便生妄想，难以静性，必要有真惩忿则火降，真寡欲则水升。身不动名曰炼精，炼精则虎啸，元神凝固。心不动名曰炼气，炼气则龙吟，元气存守。意不动名曰炼神，炼神则二气交。三元混，元气自回矣。三元者，精气神也。二气者，阴阳也。修行人应物不迷，则元神自归，本性自住矣。性住则身中先天之气自回，复命归根有何难哉?诀曰：“回光返照，一心中存。内想不出，外想不入。”

### 气回丹自结，壶中配坎离

修行人，性不迷尘事，则气自回。将见二炁升降于中宫（米晶子注：中宫，天心也。），阴阳配合于丹鼎。忽觉肾中一缕热炁上冲心府，情来归性，如夫妇配合，如痴如醉。二气絪縕，结成丹质。而炁穴中水火相交，循环不已，则神驭炁，炁留形，不必杂术自长生。诀曰：“耳目口三宝，闭塞勿发通。真人潜深渊，浮游守规中。”直至丹田气满，结成刀圭也。

### 阴阳生反覆，普化一声雷

功夫到此，神不外驰，气不外泄，神归炁穴，坎离已交，愈加猛烈精进。致虚之极，守静之笃，身静于杳冥之中，心澄于无，何有之乡，则真息自住，百脉自停，日月停景，璇玑不行。太极静而生动，阳产于西南之坤，坤即腹也，又名曲江。忽然一点灵光（米晶子注：汞即真性灵光也），如黍米之大，即药生消息也。赫然光透，两肾如汤煎，膀胱如火炙，腹中如烈风之吼，腹内如震雷之声，即复卦天根现也。即固心王，以神助之。则其炁如火，逼金上行，穿过尾闾。轻轻运，默默举。一团和气，如雷之震。上升泥丸，周身涌跃，即天风姤卦也。由月窟，至印堂，眉中漏出元光，即太极动而生阴，化成神水甘露。内有黍米之珠，落在黄庭（米晶子注：黄庭即中宫天心也。）之中，点我离中灵汞，结成圣相之体。行周天火候一度，烹之炼之，丹自结矣。

### 白云朝顶上，甘露洒须弥

到此地位，药即得矣。二气结刀圭，关窍开通。火降水升，一炁周流。从太极中动天根，过玄谷关，升二十四椎骨节，至天谷关。月窟阴生，香甜美味，降下重楼，无休无息，名曰甘露洒须弥。诀曰：“甘露满口，以目送之，以意迎之，送下丹釜，凝结元气以养之。”

### 自饮长生酒，逍遥谁得知

养气到此，骨节已开。神水不住，上下周流，往来不息，时时吞咽，谓之长生酒。诀曰：“流珠灌养灵根性，修行之人知不知？”

### 坐听无弦曲，明通造化机

功夫到此，耳听仙乐之音，又有钟鼓之韵。五气朝元，三花聚顶，如晚鸦来栖之状。心田开朗，智慧自生，明通三教经书，默悟前生根本，豫知未来休咎。大地山河如在掌中，目视万里已得六通之妙，此乃实有也。吾行实到此际，若有虚言以误后学，天必诛之。遇之不行，罪遭天谴。非与师遇，此事难知。

### 都来二十句，端的上天梯

自养炁忘言，至此二十句，皆是吕祖真正口诀。工夫无半点虚伪，乃修行上天之阶梯。得悟此诀与注者，可急行之，勿妄漏泄，勿示匪人，以遭天谴。珍重奉行，克登天阙。

注吕祖百字碑终
