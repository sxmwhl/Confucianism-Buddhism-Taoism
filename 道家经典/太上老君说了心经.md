# 太上老君说了心经

若夫修道，先观其心。

心爲神主，动静从心。

心动无静，不动了真。

心爲祸本，心爲道宗。

不动不静，无想无存。

无心无动，有动从心。

了心真性，了性真心。

心无所住，住无所心。

了无执住，无执转真。

空无空处，空处了真。

**老君曰：**

吾从无量劫来观心得道，

乃至虚无，有何所得。

爲诸众生，强名得道。

**老君曰：**

吾观众生不了其心，

徒劳浩劫，虚役其神。

于心无了，永劫沉沦。

依吾圣教，逍遥抱真。

太上老君说了心经终
