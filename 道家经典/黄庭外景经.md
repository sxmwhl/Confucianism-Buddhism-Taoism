# 黄庭外景经

## 上部经第一

老君闲居作七言，解说身形及诸神，上有黄庭下关元，后有幽阙前命门，呼吸庐间入丹田，玉池清水灌灵根，审能修之可长存，黄庭中人衣朱衣，关元茂龠阖两靡，幽阙侠之高巍巍，丹田之中精气微，玉池清水上生肥，灵根坚固老不衰，中池有士服赤衣，横下三寸神所居，中外相距重闭之，神庐之中当修治，玄府气管受精府，急固子精以自持，宅中有士常衣绎，子能见之可不病，横立长尺约其上，子能守之或无惹，呼吸庐间以自偿，子保完坚身受庆，方寸之中谨盖藏，精神还归老复壮，心结幽厥流下竞，养子玉树令可壮，至道不烦无旁午，灵台通天临中野，方寸之中间关下，玉房之中神门户，既是公子教我者，明堂四达法海源，真人子丹当吾前，三关之中精气深，子欲不死修昆仑，绎官重楼十二环，琼室之中五色集，赤神之子中池立，下有长城玄谷邑，长生要慎房中急，弃捐淫欲专子精，寸田尺宅可治生，系子长留心安宁，推志游神三奇灵，行间无事心太平，常存玉房神明达，时思太仓不饥渴，役使六丁玉女渴，闭子精门可长活，正室堂前神所舍，洗心自治无败污，历观五脏视节度，六府修治洁如素，虚无自然道之固，物有自然道不烦，垂拱无为身体安，虚无之居在帏间，寂寞郭然口不言，修和独立真人官，恬淡无欲游德园，清净香洁玉女前，修德明达神之门。

## 中部经第二

作道优游深独居，扶养性命守虚无，恬淡自乐何思虑，羽翼已具正扶疏，长生久视乃飞去，五行参差同根蒂，三五合气其本一，谁与共之斗日月，抱玉怀珠和子室，子能守一万事毕，子自有之持无失，即欲不死入金室，出日大月是吾道，天七地三回相守，升降进退合乃久，玉石落落是吾宝，子自有之何不守，心晓根基养华彩，服天顺地合藏精，七口之五回相合，昆仑之上不迷误，九原之山何亭亭，中有真人可使令，蔽以紫官舟城楼，侠以日月如明珠，万岁昭昭非有期，外本三阳物自来，内拘三神可长生，魂欲上天魄入渊，还魂返魄道自然，庶几结珠固灵根，玉匙金钥身完坚，载地悬天周乾坤，象以四时赤如舟，前仰后卑列其门，选以还丹与玄泉，象龟引气致灵根，中有真人巾金巾，负甲持符开七门，此非扶叶实是根，昼夜忌之可长存，仙人造士非异有，积精所致和专仁，人皆食谷与五味，独食太和阴阳气，故能不死天相既，试说五脏各有方，心为国主五脏王，受意动静气得行，道自将我神明光，昼日昭昭夜自守，渴可得浆饥自饱，经历六府藏卯酉，通我精华调阴阳，转阳之阴藏于九，常能行之耳不老，肝之为气修而长，罗列五脏主三光，上合三焦下玉浆，我神魂魄在中央，精液流泉去鼻香，立于玄膺含明堂，雷电霹雳往相闻，右酉左卯是吾室。

## 下部经第三

伏于志门侯天道，近在子身还自守，清静无为神留止，精神上下开分理，精候天道长生草，七窍已通不知老，还坐天门侯阴阳，下于喉咙神明通，过华盖下清且凉，大清灵渊见吾形，期成还年可长生，还过华池动肾精，立于明堂望丹田，将使诸神开命门，通利天道存灵根，阴阳列布若流星，肝气周还终无端，肺之为气三焦起，上座天门侯故道，津液醴泉通六府，随鼻上下开两耳，窥视天地存童子，调和精华治发齿，颜色光泽不复白，下于喉咙何落落，诸神皆会相求索，下大绛宫紫华色，隐藏华盖观通庐，专守心神转相呼，观我神明辟诸邪，脾神还归依大家，致于胃管通虚无，藏养灵根不复枯，闭塞命门如玉都，寿传万岁年有余，脾中之神主中官，朝会五脏列三光，上合天门合明堂，通利六府调五行，金木水火土为王，通利止脉汗为浆，修护七窍去不祥，二神相待化玉英，上禀天气命益长，日月列布张阴阳，五脏之主肾最精，伏于太阴成吾形，出入二窍合黄庭，呼吸虚无见吾形，强我筋骨血脉盛，恍惚不见过青灵，坐于庐下几小童，内息思存神明光，出于天门大无闲，恬淡无欲养华茎，服食玄气可遂生，还返七门饮太渊，通我悬膺过青灵，坐于膺间见小童，问于仙迂与奇方，服食芝草紫华英，头戴白素足丹田，沐浴华池生灵根，三府相得开命门，五味皆至善气还，披发行之可长存，大道荡荡心勿烦，吾言毕矣勿妄传。