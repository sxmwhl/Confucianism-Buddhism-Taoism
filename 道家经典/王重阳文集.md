# 王重阳文集

## 最上一乘妙诀

夫最上者，以太虚为鼎，太极为炉，清净为妙用，无为为丹基，性命为铅汞，定慧为水火，以自然造化为真种子，以勿忘勿助为火侯，洗心涤虑为沐浴，存神定息为固济，戒定慧为三要，先天之中为玄关，明心为应验，见性为凝结，三无混合为圣胎，打成一片为丹成，身外有身为脱胎，打破虚空为了当。此最上一乘之妙道，三教同源之心法，上士行之不怠，直超圣域，顿悟圆通，形神俱妙，与道合真，逍遥极乐，永劫不坏，即大觉金仙之位也。

至道原来不易传，空微究理了尘缘，  
山头水降黄芽长，地下当升白雪填，  
慧月涓涓澄碧沼，玄风细细卷青烟，  
木性金情相交合，便是虚无太极圈。

## 内修十论

### 一、论打坐

王重阳云：坐久则身劳，既不合理，又反成病。但心不著物，又得不动，此是真定正基。用此为定，心气调和，久益清爽。以此为念，则邪正可知。若能心起皆灭，永断觉知，入于忘定。倘任心所起，一无收制，则与凡夫不别。若惟断善恶，心无指归，肆意浮游，待自定者，徒自误耳。若遍行诸事，言心无所染，于言甚善，于行极非，真学之流，特宜戒此。今则息妄而不灭照，宁静而不著空，行之有常，自得真见。事或有疑，且任思量，令事得济，所疑复悟，此亦生慧正根。悟已则止，必莫有思。思则以智害性，为子伤本。虽骋一时之俊，终亏万代之业。一切烦邪乱想，随觉即除。若闻毁誉善恶等事，皆即拨去，莫将心受。受之则心满，心满则道无所居。所有见闻，如不见闻，即是非善恶不入于心。心不受外，名曰虚心。心不遂外，名曰安心。心安而虚，道自来居。

### 二、论虚心

经曰：人能虚心，虚非欲道，道自归之。内心既无住著，外行亦无所为。非净非秽，故毁誉无从生。非智非愚，故利害无由挠。实则顺中为常，权则与时消息。苟免诸累，是其智也。若非时非事，役思强为者，自为不著，终非真学。何耶？心如眼，纤毫入眼，眼即不安。小事关心，心必动乱。既有动乱，难入定门。修道之要，急在除病，病若不除，终难得定。犹如良田，荆棘不除，嘉禾不茂。爱欲思虑，是心荆棘，若不剪除，定慧不生。此心由来依境，未惯独立，乍无所托，难以自安。纵得暂安，还复散乱。随起随灭，务令不动，久久调熟，自得安闲。无论昼夜，行住坐卧，及应事接物，当须作意安之。若未得安，即须安养，莫有恼触。少得安闲，即堪自乐，渐渐驯狎，惟益清远。且牛马家畜也，放纵不收，犹自生梗，不受驾御；鹰野鸟，为人羁系，终日在手，自然调熟。心亦如是，若纵任不收，惟益粗疏，何能观妙？

### 三、论不染

或曰：夫为大道者，在物而心不染，处动而神不乱。无事而不为，无时而不寂。今独避动而取安，离动而求定。劳于控制，乃有动静。一心滞于住守，是成取舍两病，都未觉其外执，而谓道之阶要，何其谬耶？答曰：总物而称大，通物之谓道，在物而不染，处事而不乱，真为大矣，实为妙矣。然吾子之见有所未明，何者？子徒见贝锦之辉煌，未晓如抽之素丝。才闻鹤鸣之冲天，讵识先资于谷食。蔽日之干，起于毫末。神凝至圣，积习而成。今徒知言圣人之德，而不知圣人之所以德也。

### 四、论简事

修道之人，莫若简事。知其闭要，识其轻重，明其去取。非要非重，皆应绝之。犹人食有酒肉，衣有罗绮，身有名位，财有金玉，此皆情欲之余好，非益生之良药。众皆徇之而自致亡败。何迷之甚也。

### 五、论真观

夫真观者，智士之先觉，能人之善察也。一食一寐，俱为损益之源；一行一言，堪作祸福之本。巧持其末，不若拙守其本。观本知末，又非躁竞之情。收心简事，日损有为。体静心闲，方可观妙。然修道之身，必资衣食。事有不可废，物有不可弃者，须当虚襟以受之，明目而当之。勿以为妨，心生烦躁。若因事烦躁，心病已动，何名安心。夫人事衣食，我之船舫也，欲渡于海，必资船舫。因何未度，先废衣食？虚幻实不足营为，然出离虚幻，未能遽绝。虽有营求，莫生得失之心。有事无事，心常安泰，与物同求不同贪，同得而不同积。不贪故无忧，不积故无失。迹每同人，心常异俗。此言行之宗要，可力为之。

### 六、论色迹恶

前节虽断缘简事，病有难除者，但依法观之。若色病重者，当知染色都由想耳，想若不生，终无色事。当知色想外空，色心内忘，忘想心空，谁为色主？经云：色者想耳，想悉是空，何关色也？若见他人为恶，心生嫌恶者，犹如见人自戕，引颈承取他刀，以害自命。他自为恶，不干我事，何故嫌恶，为我心病？不但为恶者不当嫌，即为善者亦须恶，何也？皆障道故也。业由我造，命由天赋。业之与命，犹影响之逐形声，既不可逃，又不可怨，唯有智者，善观而达识之，乐天知命，故不忧贫病之苦也。经云：天地不能改其操，阴阳不能回其孽。由此言之，真命也，又何怨焉？喻如勇士逢贼，挥剑当前，群凶奔溃。功勋一立，荣禄终身。今之贫病恼乱我身，则寇贼也。立刻正心，则勇士也。恼累消除，则战胜也。湛然常乐，则荣禄也。凡有苦事来迫我心，不以此敌之，必生忧累。如人逢贼，不立功勋，弃甲背军，逃亡获罪。去乐就苦，何可悯哉？若贫病交侵，当观此苦由我有身，患何由托？经曰：及吾无身，吾何有患？

### 七、论泰定

泰定者，出俗之极也。致道之初基，习静之成功，持安之毕事。形如槁木，心若死灰，无取无舍，寂灭之至，无心以定，而无所不定，故曰泰定。庄子曰：宇泰定者，发乎天光。宇，心也；天光，慧也。心为道之区宇，虚静至极，则道居而慧生。慧出本性，非是人有，故曰天光。但以贪爱浊乱，遂至昏迷，性迷则慧不生。慧既生矣，宝而怀之，勿以多知而伤于定。非生慧难，慧而不用难。自古忘形者众，忘名者寡。慧而不用，是忘名也。天下希及之，故为难。贵能不骄，富能不奢，为无俗过，故得长守富贵。定而不动，慧而不用，故得深证真常。庄子曰：知道易，勿言难。知而不言所以天，知而言之所以人。古之人天而不人。又曰：古之治道者，以恬养智。智生而无以智为也，谓之以智养恬。智与恬交相养，而和理出其本性也。恬智则定慧也，和理则道德也。有智不用而安且恬，积而久之，自成道德。自然震雷破山而不惊，白刃交前而不惧，视名利如过隙，知生死如溃瘤。用志不分，乃凝于神。心之虚妙，不可思议。

### 八、论得道

夫道者，神异之事。灵而有性，虚而无象，随迎不测，影响莫求，不知其然而然。至圣得之于古，妙法传之于今。道有深力，徐易形神，形随道通，与神合一，谓之神人。神性虚融，体无变灭，形以道通，故无生死。隐则形同于神，显则神同于气。所以踏水火而无害，对日月而无影，存亡在己，出入无间。身为泽质，犹至虚妙，况其灵智益深益远乎！《生神经》云：身神并一，则为真身。又《西升经》云：形神合同，故能长久。然虚无之道，力有浅深，深则兼被于形，浅则惟及于心。被形者，神人也。及心者，但得慧觉，而身不免谢。何者？慧是心用，用多则心劳。初得小慧，悦而多辩，神气漏泄，无灵光润身，遂至早终，道故难备。经云尸解，此之谓也。是故大人舍光藏辉，以斯全备。凝神宝气，学道无心，神与道合，谓之得道。经云：同于道者，道亦得之。山有玉，草木以之不凋。人怀道，形骸以之永固。资熏曰久，变质同神。炼形入微，与道冥一。智照无边，形超靡极。总色空而为用，舍造化以成功。真应无方，其惟道德。

### 九、论坐忘枢翼

夫欲修道成真，先去邪僻之行。外事都绝，无以干心，然后内观正觉。觉一念起，即须除灭。随起随灭，务令安静。其次，虽非的有贪著浮游乱想，亦尽灭除。昼夜勤行，须臾不替。惟灭动心，不灭照心。但凝空心，不凝住心。不依一法，而心常住。此法玄妙，利益甚深，自非夙有道缘，信心无二者不能。若有心倾至道，信心坚切，先受三戒，依戒修行，敬终如始，乃得真道。其三戒者：一曰简缘，二曰除欲，三曰静心。勤行此三戒，而无懈退者，则无心求道，而道自来。经曰：人能常清净，天地悉皆归。由此言之，简要之法，可不信哉！然则凡心躁竞，其来固久，依戒息心，其事甚难。或息之而不得，或暂停而旋失，去留交战，百体流汗，久久行持，乃得调熟。莫以暂收不得，遂废千生之业。少得静己，则于行住坐卧之时，涉事喧闹之所，皆须作意安之。有事无事，常若无心。处静处喧，其志惟一。如束心太急，则又成疾，气发狂痴，是其候也。心若不动，又须放任，宽急得中，常自调适。制而无著，放而不逸，处喧无恶，涉事无恼，此真定也。不以涉事无恼，故求多事。不以外喧无动，故来就喧。以无事为真宅，以有事为应迹。若水与镜，遇物见形。善巧方便，惟能入定。发慧迟速，则不由人。勿于定中急急求慧，求慧则伤性，伤性则无慧。不求慧而慧自生，此真慧也。慧而不用，实智若愚。益资定慧，双美无极。若定中念想，则多感众邪百魅，随心应现。惟今定心之上，豁然无覆；定心之下，旷然无基。旧孽曰消，新业不造。无所缠碍，迥脱尘网。行而久之，自然得道。夫得道之人，心身有五时七候。心有五时者：一、动多静少；二、动静相半；三、静多动少；四、无事则静，遇事仍动；五、心与道合，触而不动。心至此地，始得安乐。罪垢灭尽，无复烦恼。身有七候者：一、举动顺时，容色和悦；二、宿疾普消，身心清爽；三、填补夭伤，还元复命；四、延数千岁，名曰仙人；五、炼形为气，名曰真人；六、炼气成神，名曰神人；七、炼神合道，名曰至人。若久学定心，身无五时七候者，促灵秽质，色谢归空，自云慧觉，复称成道，实所未然。

### 十、论坐忘铭

常默元气不伤，少思慧烛内光。  
不怒百神和畅，不恼心地清凉。  
不求无谄无媚，不执可圆可方。  
不贪便是富贵，不苟何惧君王。  
味绝灵泉自降，气定真息日长。  
触则形毙神游，想则梦离尸僵。  
气漏形归垄上，念漏神趋死乡。  
心死方得神活，魄灭然后魂强。  
博物难穷妙理，应化不离真常。  
至精潜于恍惚，大象混于渺茫。  
道化有如物化，鬼神莫测行藏。  
不饮不食不寐，是谓真人坐忘。  

重阳祖曰：“心忘念虑，即超欲界。心忘缘境，即超色界。心不着空，即超无色界，离此三界，神居仙圣之乡，性在清虚之境矣。”

张三丰曰：“此王重阳祖师十论也，无极大道，尽遇其中。空青洞天，向多有仙真来游，遗留丹诀道言以去者，此乃度人觉世之心。重阳祖师之十论，亦本斯旨也。山中人得此训言，又何必另寻瑶草，别采仙花？即此是长生药，不老丹也。恭录之，以示后之好道者。”

## 重阳祖师授丹阳二十四诀

马丹阳问重阳祖师曰：甚是论祖宗、性命、根蒂、龙虎、铅汞、刀圭、金公、黄婆、婴儿、姹女、龙蛇、心猿、意马、宾主、觉照、太上、三宝、九星、五刚、三才、抽添火候、金丹、出离三界、七返、行住坐卧？祖师答曰：宗者，是性也；祖者，是命也。名曰祖宗。

丹阳又问：何名见性命？祖师答曰：性者是元神，命者是元气，名曰性命也。

丹阳又问：何名为根蒂？祖师答曰：根者是性，命者是蒂也。

丹阳又问：何者是龙虎？祖师答曰：神者是龙，气者是虎，是性命也。

丹阳又问：何者为铅汞？祖师答曰：铅者是元神，汞者是元气也，名曰铅汞。

丹阳又问：何者名是金公、黄婆？祖师答曰：金公是心，黄婆是脾。

丹阳又问：何者名为婴儿、姹女？祖师答曰：婴儿是肝，姹女是肺，名曰婴儿、姹女也。

丹阳又问：何者是心猿、意马？祖师答曰：心是猿，意是马也。

丹阳又问：何者名为宾主、觉照？祖师答曰：宾者是命，主者是性也。悟识真假，为觉照者，是自己伶俐聪明为觉照也。

丹阳又问：何者名为龙蛇？祖师答曰：龙者，是性，肾也；蛇者，是心中嘉炁也，是不离性也。

丹阳又问：何者名为三宝？祖师答曰：有内外三宝。是道、经、师者，为外三宝也；内三宝者，精、炁、神也。

丹阳又问：何者名为太上祖师？答曰：太者是大之极也，上者是至重高之极也，名曰太上。

丹阳又问：何者名为出家？祖师答曰：出家者，万缘不挂，自己灵明，乃是出家。

丹阳又问：何为修行？祖师答曰：修者，真身之道；行者，是性命也。名为修行也。

丹阳又问：何者名为长生不死？祖师答曰：是这真性不乱，万缘不挂，不去不来，此是长生不死也。

丹阳又问：何名是道？祖师答曰：性命本宗，元无得失，巍不可测，妙不可言，乃为之道。

丹阳又问：何者名为清静？祖师答曰：有内外清静；内清静者，心不起杂念；外清静者，诸尘不染着，为清静也。

丹阳又问：何者为三命？祖师答曰：《黄庭经》云：存精，是元始天尊；存神，是太上道君；存炁，是太上老君。名曰三命也。然后再寻三命，枉费工夫。神炁相同。太上再留方便之门，转化人道，常有也。在三者，东华帝君是心也，化十方诸灵大帝是肾也，除此外不可寻也。天有九星，人有九窍；天有四时，人有四大。天有地、水、火、风，人有心、精、气、身。天有五刚，地有五刚，人有五刚。天有三才，人有三才。

丹阳问：何名为九星？祖师答曰：是北斗七元星、左辅右弼二星，名九星。

丹阳问：何名九窍？何者名为地有五刚？祖师曰：恒、衡、岱、华、嵩，五岳是也。人有五刚，肝、胆、脾、肺、肾，是也。

丹阳问：何者天有四时，春、夏、秋、冬也；人有四时，四肢四大是也？

丹阳问：何名天有地水火风，人有地水火风？师曰：天有地水火风者，金木水火土也；人有地水火风者，心为火、精为水、气为风、身为土，乃是地水火风也。

丹阳问：天有三才日、月、星，地有三才乙、丙、丁，人有三才精、神、炁是也。又曰：眼为窗，口为门户，心肾为日月，除此一身之外，不可外求。

丹阳问：何名为抽添火候？祖师答曰：除一切尘垢、一切杂念。又，神、气常存于本性不昧，名曰添火候也。

丹阳曰：何名为出家？老君曰：人能常清静，天地悉皆归。有功、行、修真之德者，为出家。

丹阳问：何名太上七返？师曰：一者，少言语，养内炁；二者，戒心性，养精炁；三者薄滋味，养血气；四者，戒嗔怒，养肺气；五者，节饮食，养胃气；六者，少思虑，养肝气；七者，寡嗜欲，养心气。是也。

徐神翁注：但精神无恼，睡少为中，修行人也，乃三教圣人之意。凡人出家，绝名弃利，忘情去欲，则心虚；心虚则气住，气住则神清，神清则德合道生矣。孔子曰：仁、义、礼、智、信，若修行之人，仁者不弃，义者不污，礼者不自高，智者不争，信者不妄言。《金刚经》云：无诤三昧，人中最为第一也。修行之人，澄其心而神自清。晋真人云：心清意静天堂路，意乱心荒地狱门。丹阳师云：要知上天入地，好弱由心。孟子曰：我善养吾浩然之气，故不动心。太上云：出家若不降心，百年之后无得中处。重阳真人云：出家若不降心，返接世缘，道德损矣。性命书云：洗心对越，乃万物之根蒂。经云：心生则性灭，心灭则性现也。心灭者是宝。经云：诸贤先求明心。心本是道，道即是心；心外无道，道外无心也。

## 重阳立教十五论

### 第一住庵

凡出家者，先须投庵。庵者舍也，一身依倚，身有依倚，心渐得安。炁神和畅，入真道矣。凡有动作，不可过劳，过劳则损气；不可不动，不动则气血凝滞。须要动静得其中，然后可以守常安分。此是住庵之法。

### 第二云游

凡游历之道有二：一者看山水明秀，花木之红翠。或玩州府之繁华，或赏寺观之楼阁，或寻朋友以纵意，或为衣食而留心。如此之人，虽然万里之途，劳形费力，遍觅天下之景，心乱气衰，此乃虚云游之人。二者参寻性命，求问妙玄。登险之高山，访名师之不倦；度喧轰之运水，问道无厌。若一句相投，便有圆光内发。了生死之大事，作全美之丈夫。如此之人，乃真云游也。

### 第三学书

学书之道，不可寻文而乱目。当宜采意以合心，舍书探意采理。合理采趣，采得趣则可以收入之心。久久精诚，自然心光洋溢，智神踊跃，无所不通，无所不解。若到此则可以收养，不可驰骋耳，恐失于性命。若不穷书之本意，只欲记多念广。人前谈说，夸讶才俊。无益于修行，有伤于神气。虽多看书，与道何益。既得书意，可深藏之。

### 第四论合药

药者乃山川之秀气，草木之精华。一温一寒，可补可泻；一厚一薄，可表可托。肯精学者，活人之性命；若庸医者，损人之形体。学道之人，不可不通。若不通者，无以助道。不可执着，则有损于阴功。外贪财货，内费修真。不足今生招愆，切忌来生之报。吾门高弟，仔细参详。

### 第五论盖造

茅庵划舍，须要遮形，露宿野眠，触犯日月。苟或凋梁峻宇，亦非上士之作为；大殿高堂，岂是道人之活计。斫伐树木，断地脉之津液；化道货财，取人家之血脉。只修外功，不修内行，如画饼充饥，积雪为粮，虚劳众力，到了成空。有志之人，早当觅身中宝殿，体外朱楼。不解修完，看看倒塌。聪明君子，细细察详。

### 第六论合道伴

道人合伴，本欲疾病相扶，你死我埋，我死你埋。然先择人，而后合伴。不可先合伴，而后择人。不可相恋，相恋则系其心；不可不恋，不恋则情相离。恋欲不恋，得其中道可矣。有三合三不合：明心，有慧，有志，此三合也。不明、着外境，无智慧、性愚浊，无志气、干打关，此三不合也。立身之本，在丛林合凭心志。不可顺人情，不可取相貌。唯择高明者，不上法也。

### 第七论打坐

凡打坐者，非言形体端然、瞑目合眼，此是假打坐也。真坐者，须要十二时辰，行住坐卧，一切动静中间，心如泰山，不动不摇，把断四门眼、耳、口、鼻，不令外景入内。但有丝毫动静思念，即不名静坐。能如此者，虽身处于尘世，名已列于仙位。不须远参他人，便是身内贤圣。百年功满，脱壳登真。一粒丹成，神游八表。

### 第八论降心

凡论心之道，若常湛然，其心不动。昏昏默默，不见万物；冥冥杳杳，不内不外。无丝毫念想，此是定心，不可降也。若随境生心，颠颠倒倒，寻头觅尾，此名乱心也。速当剪除，不可纵放，败坏道德，损失性命。行动坐卧常勤降，闻见知觉为病患矣。

### 第九论炼性

理性如调琴，弦紧便有断，慢则不应，紧慢得中，琴可调矣。则又如铸剑，钢多则折，锡多则卷，钢锡得中，则剑可矣。调炼性者，体此二法，则自妙也。

### 第十论匹配五气

五气聚于中宫，三元攒于顶上。青龙喷赤雾，白虎吐乌烟。万神罗列，百脉流冲。丹砂晃朗，铅汞凝澄。身且寄向人间，神已游于天上。

### 第十一论溷性命

性者神也，命者气也。性若见命，如禽得风，飘飘轻举，省力易成。《阴符经》云：“擒之制在气”是也。修真之士，不可不参。不可洩露于下士，恐有神明降责。性命是修行之根本，谨紧锻炼矣。

### 第十二论圣道

入圣之道，须是苦志多年，积功累行。高明之士，贤达之流，方可入圣之道也。身居一室之中，性满乾坤。普天圣众，默默护持；无极仙君，冥冥围绕。名集紫府，位列仙阶。形且寄于尘中，心已明于物外矣。

### 第十三论超三界

欲界、色界、无色界，此乃三界也。心忘虑念，即超欲界。心忘诸境，即超色界。心着空见，即超无色界。离此三界，神居仙圣之乡，性有玉清之境矣。

### 第十四论养身之法

法身者，无形之象也。不空不有，无后无前，不下不高，非短非长。用则无所不通，藏之则昏默无迹。若得此道，正可养之。养之多则功多，养之少则功少。不可愿归，不可恋世，去住自然矣。

### 第十五论离凡世

离凡世者，非身离也，言心地也。身如藕根，心似莲花，根在泥而花在虚空矣。得道之人，身在凡而心在圣境矣。今之人，欲求不死而离凡世者，大愚，不达道理也。

## 重阳祖师论打坐

凡打坐者，非形体端然，瞑目合眼，谓之打坐。此假打坐也。

十二时辰，行住坐卧，一切动中，心似泰山，不摇不动，把断五门，眼、耳、鼻、舌、口，不令内入外出者，此名真打坐也。

能如此者，虽身处尘世，名已列于仙宫。不须远参，便是肉身圣贤。三年行满，脱壳登仙，一粒丹成，神游八极矣。

论降心：凡降心之道，若湛然不动，昏昏默默，不见万物，杳杳冥冥，不内不外，无丝毫念想，此是定心，不可降也。若随境生心，颠倒寻头觅尾，此名乱心，败坏道德，损失性命，不可纵也。行住坐卧，常勤降心。闻见知觉，此为病矣。

论炼性：理性如调琴弦，紧则有断，慢则不应，紧慢得中，则琴可矣。又如铸剑，钢多则折，锡多则卷，钢锡得中，则剑可矣。调炼真性者，体此二法，论超三界。欲界、色界、无色界，此三界也。心忘念虑，即超欲界；心忘诸境，即超色界；心不著空，即超无色界。离此三界，神居仙圣之乡，性住玉清之境矣。

又诗云：

弃了惺惺学得痴，到无为处无不为。  
眼前世事只如此，耳畔风雷过不知。  
两脚任从行处去，一灵常与气相随。  
有时四大醺醺醉，借问青天我是谁？
