# 邱长春祖师语录

## 一

师住燕京天长观时。普说曰：“道含天地神统百形，生灭者形也，无生灭者性也、神也。有形皆坏，天地亦属幻躯，元会尽而示终。只有一点阳光，超乎劫数之外，在人身中爲性海，即元神也。

故世尊独修性学，炼育元神，可以灭。而灭。说法四十九年，住世亦止七十余载，人不以爲无寿。背痛而示疾，形坏也。血肉之躯也，可以生而生，百千万亿劫，度生无量，又何尝灭哉!谓佛肉身至今存，可也。

若论性不坏，即饿鬼畜生，皆堪成佛。有灵明处是也。心能造形，心能留形。法中有爱住世者，动经千百劫心爲之也。若心根伤坏，转眼便爲冥途矣。

故有形存而心先死者，六道是也。有形亡而心存者，古来三教圣贤是也。

今世祈长生者，不向本命元辰自发大愿，乃从仙佛乞灵，是舍本而求末矣，究竟于我何与哉 。

吾宗所以不言长生者，非不长生，超之也。此无上大道，非区区延年小术也。”

## 二

或问曰：“北宗道法，至吾师而大行，全真之盛，振古未有，亦尚神通变化否?”

师曰：“若好尚神通，便非大道。大道极平常，不作奇特想，只要心真，何事不办? 吾侍重阳师三载，未沐一言之诲，若起嗔心，久爲下类矣。惟鞭策之甚，真爲爱我之切，故归化时，方有此子可教，吾宗赖以大行之语。后复得道兄丹阳马大师接引，然后还山，炼心育性，三遭魔难而不爲动，没于洪水而不知，虎卧于旁而不畏。初心真，久之心空，心空性见，【米晶子摘：初心真。久之心空。心空性见。】而大事毕矣。

遂出山度世化人，帝王礼拜，三宫奉侍，燎望问道，至礼也。吾告之以清静无爲，上帝好生，一代仁厚之风。皆从此二句起。上亲书袍领，命藏诸内府，世授子孙。敕吾爲大宗师，然吾心未尝动也。

生平不轻受人一拜，拜必答之。未尝自登师席，黄童白叟、妇寺宰官、候王帝主，一切平等。西域诸方，称吾爲震旦活佛。声教所及，要荒无间，自古全真之盛，未有及此。此岂有所作爲乎?不过性海中一点浮沤耳。

天人【米晶子注：天人乃真意性也。】自然感应，不尚神通。宫中有妖物，百法不灵，天师束手，请问于吾。吾时在山中，静中微作念，彼物已摄道光法镜中。初不用雷神将帅符图印诀也，邪不胜正，理也，吾存其理而已。”

## 三

师示众曰：“吾宗前三节，皆有爲工夫，命功也。后六节，乃无爲妙道，性学也。三分命功，七分性学，以后只称性学，不称命功。方称命功，有爲之事也。功者工也，有阶有级，性何功哉? 佛祖也只完得性学而已。今世人贪生之甚。希慕长生，究无长生者，心不真也。虽极劳生以养形，爲形起见。总属私心，不合天心，何能上寿? 学人宜体验吾旨，誓发无上之心，即爲无上之身。”【米晶子注：重看。】

## 四

或问曰：“弟子根性下劣，堪学道否?”

师曰：“吾西游记首，言凡有七窍者，皆可成真，吾子只六窍耶?”

师示众曰：“世性用实，大道用虚。惟虚故明，明即慧也。【米晶子摘：大道用虚。惟虚故明。明即慧也。】慧非根生，心定而凝，心凝神现，性见人成。人非块然者，元始与威音。【米晶子注：此篇多看。】若将二老作玄虚，是亦沉沦之下士也。要知有此心。即有此性，二老不加，人亦不减。二老爲出世师，学者爲轮转鬼，可不痛哉，要其间不过迷悟之殊耳。”

“百计以养身，即百计以昧心，心昧则性迷，性迷则神役九幽矣。究之身不过数十年，而神之迷晦，动经千劫。一息之迷，即爲一年，若迷一日，已爲三万六千朝矣，其他可类推也。

若真能见性，即垂死一刻，亦能破百千万劫之幽暗，况五官清明、四肢强健时乎。学者急须止念，念止则心定，心定则慧光自生。慧既生矣，还须自涵于不睹不闻无声无臭之中，久之方返于虚无真境。”

“今学人皆理解，非心解也。皆识光，非智光也。此所以轮转人天，漂流六道。若造恶之人，并无光彩，止有恶气厉气，眼光一落，全体皆阴，【米晶子摘：眼光一落。全体皆阴。】堕入丰都矣。千佛出世，不通忏悔者，彼自无光，何能承佛光接引哉?”

“学者现有外光，机在目也。太阳流珠，常欲去人，顺也。逆而内之，金华涵苞矣。有内光。迷而失之，六欲牵也，妄想惊其神也。不能片时清净，爲有无颠倒耳。悟而超之，破除无始习气，寻取最初种子，光烁圆陀也。哀哉。知者鲜矣，悟者尤鲜矣。吾不敢望悟者，得见知者斯可矣。”

## 五

或问曰：“知与悟有不同乎?”

师曰：“十分知及处，即是悟境。知爲下手，悟爲究竟。”

曰：“假如放下万缘，一念不动，可是否?”

师曰：“是体也，还有用在。”

师示众曰：“人身一念一动爲一劫，此内外合也。内一劫。外一劫应之。迷则剎那万劫，悟则万劫剎那，心上本无岁月也。”

师示众曰：“学人但能回光，即了生死。此光超日月、透三界，若无此光，天地亦冥顽不灵矣，万物何处发生。

此光，即元始威音也。【米晶子摘：学人但能回光。即了生死。光即元始威音也。】众生轮回者，因此光顺出，作种种妄想，故幻出皮囊，积骸如山，积血如海。

今一句说破，人身两目外，皆死物也。一目中，元精元气元神皆在。可不重欤。眼光落地，万古长夜。人在胎中，先生两目；其死也，先化两目。

昔观音大士八十一化，极其变现，而目不动，佛之神威不能变在此处。众生倒能变，未死时而目已变种种矣。哀哉。”【米晶子注：多看。】

## 六

或问曰：“回光与金丹功夫，是一是二?”

师曰：“回光不止金丹，即宗门真诀也。摩顶者此也，受记者此也。楞严二十四位圆通，原有谛观鼻端。心空漏尽、出入息化爲光明，证菩萨果。吾宗皆是此法。”

曰：“每日将一时回光，可乎?”

师曰：“极少三时。”

曰：“假如有俗冗，止能一时回光，何如?”

师曰：“真正一时也妙，一时已夺天地万年之数。一日奔驰光散，即造罗丰千劫幽暗之狱。故冥界无甲子，动以千万劫计，算数所不能及。”

## 七

或问曰：“佛说往生西方，莲池中有姓名耶?”

师曰：“不论姓名，华池即方寸也，莲苞即性光也。【米晶子摘：华池即方寸也。莲苞即性光也。】身中现有佛国。”

曰：“若是则凈土爲乌有矣。”

师曰：“又是实有的，少不得以心造、以心应。”

或问曰：“弟子欲诵金刚经五百卷以超度亡灵，何如?”

师曰：“金刚经亦止念之一端，亦超度亡灵之一大法门也。只要真能止念，诵四句偈已完。”

曰：“请问四句偈。”

师曰：“是如梦幻泡影。”

曰：“或以无我相，无人相，无众生相，无寿者相，作四句何如?”

师曰：“亦可。”

曰：“或以有句无句，非有非无句，即有即无句，作四句何如?”

师曰：“亦可，惟拘不得，所以爲妙。若拘定某句是四句，即着诸相矣。”

## 八

或问曰：“能仁谓之释迦，如何是仁体?”

师曰：“仁者生也。一点生机，鸟啼花放，山色波光，俱爲造化。含之皆爲真地，舒之尽是阳春。一念不生爲仁体，万念皆圆爲仁用。空则化，圆则通。通则四维上下虚空、往古来今，不外吾腔子矣。不特地狱饿鬼畜生可悯，直视夫人亦爲雪涕。回视多生眷属、多生冤仇，俱在慈光覆阴之中。到此方是能仁，方证如来果位。今从一枝一节起者，皆非大道。”

曰：“弟子于静中觉得大千如一室，万劫如一时光景，可以谓之仁乎?”

师曰：“总不在拟议得之，心上实实行去可也。今日天气清和，晴光正好。可各行乐，无负良辰。况明师胜友，乐莫大焉，发挥精神，百病不生，即此也是仁用。”

师示众曰：“吾宗惟贵见性，而水火配合其次也。大要以息心凝神爲初机，以性明见空爲实地，以忘识化障爲作用。回视龙虎汞铅，皆法相而不可拘执。反此便爲外道，非吾徒也。”

师示众曰：“学人既有入路，即宜退藏于密，直从念头上洗剥。天理愈微，益见人心之难克；人欲将凈，反见天心之杳渺。可参之，可参之。”

或问曰：“弟子欲辞家学道，奈世缘末了、功名未成，再迟数年何如?”

师曰：“子既欲嗣吾宗，名利二字，须要先淡。吾意子欲道，宰相之位可辞。吾之求人，甚于人之求我。各人勉诸，不然，他日无由见我。真鬼殊途，光阴如电，一弹指而白发星星矣。增一年，去鬼日近，色身易坏，真性未修。如何？如何？”

邱长春祖师语录终
