# 太清元道真经

## 元道上篇

元道者，老君无上之道也。老君曰：其道有三，上中下也。黄庭道有三，上中下也。诸道各有三，皆其次也。虚无玄妙，澹泊无为，动合自然，故学者难窥焉。非上士高机倏然自悟者，不可学也。非惧于死常举于生者，亦不可学也。说诸中道多慕尚而行之，与此道难合，故久不降焉。若高机上士，特然行之，则自得无量也，通易无量。

又诸道皆有师奉，皆云犯罚不一，唯此道无诸犯罚，故无师奉。若诸小道，须择山林处，乃可行之，不然者有损也。惟有此道，可以尘世而成之。鼻引口吐，可以去呼寒热，及可排积元炁。闭炁可以救饥劣，通百关，治万病，非养炁复元也，咽炁可以救虚弱，非自然充满也。行炁可以润肌肤，非常道也。此道归根复本，合于自然，故曰元道。若修成者，坚筋补髓，固护五藏，清利泥丸，安静丹台。六不妄入，三不妄出者，此道也。积浊尽出，真炁倘佯，身腾太空，上为真人。自古登真者，皆因此道也。

## 元道中篇

人者，万物中至灵，与天地俱生于虚无之始，元炁结而成形。形既将立，则十天神降在人身中，化为神矣。故能成其人矣。既与天地同生于虚无之始，合与天地齐寿。今且天地久长即为人不能长久者，何也？曰：天地能长久者，盖为温静柔和，不移本性，常守虚寂，湛然不劳，而得自然之道，元真不散，故能久长也。人不能长存者，缘生妄想，移于本性，不执自然，不守其根，自取其劳，常求自益，思虑不息，关机万端，故元炁随欲而消散，故不得长生也。

六根本来虚静，为人自生妄想，六贼所牵，终不得归根。因此六贼：心妄生，目妄视，耳妄听，鼻妄香臭，口妄言味，身妄作役，意妄思虑。终不能归根，故不可永存也。故曰归根，则可以永存而长生也。夫真一之道，可以永存归根者，为复元炁之根本也。复元炁之道，别无他法，但降心湛寂而已矣。人常能虚心湛寂，则自然元炁复也。复元炁之法，常以减息为候。心神湛寂，其息自减。减半息，增半寿也。从减息至无息，则复元归本矣，故可住世永劫而不坏也。动而有息，静而无息。故无息者，自然之道也。修元道之士，常宜以无息为是，有息为非，无息为常，有息为妄，先以减息为事则易而功多，若不以为事则难多而功少，但湛然养炁，则三靈欢然，神魂畅焉，则元炁不习而至矣。

黄庭之道，有三十六慎，每一慎为应，至三十六应乃为半功。诸道应慎皆多，惟元道总一慎三应则成功也。一慎者，慎其休止也。三应者，三转意也。一转意一百日。第一应一百日，有事可止，无事可减，至此则尘虑自减。虚澹日增，此为第一应也，小功成矣。第二应二百日，忽忽自止为第二转意，至则不食五谷，不嗜五味，无大饥渴，是中功成矣。第三转意者，三百日元炁兀然自住，元道归根，饥渴不至，寒暑不侵，死籍永除，天地齐寿，通世为一周，此是大功成矣。有事止无事减者，功萌也。此法但有事无事皆可减矣，则元炁渐复也。忽忽自止者，元炁将定也。兀然自止者，元炁已定也。定者，万物皆坏，惟此定身永不动矣。大君曰：从减息至无息，从无息至定。定者，不取不舍，是无为之定，非执定之定也。得此定者，阴阳自调，四时自離，元炁自满，众神自栖，惠通玄奥。故阴阳调则百病不生，四时離则寒暑不侵，元炁满则永无饥渴，众神栖则兵虎不害，惠通玄奥则万事不生，皆自然之道成矣。

大君曰：人之思虑不一者，元炁皆销散，阴魄盛矣。惟此道功成，妄自灭也。纵有所发无不善也，所用无不中也，故有善发、有惠发、通发，皆自然而然也，永无喜怒哀惧惊恶之发矣。大君曰：长生无他。神全、炁全、形全而已。神全虚无，炁全湛寂，形全清静。元炁充积，形永存矣。神炁皆全，故能举形而升仙矣。
**住气兼行气法**
诀曰：调炁减息，其功稍迟，若住炁兼行炁，其功倍也。住炁者，候神安和，久而宁帖，因而住之，至于极者为行一通。每候鸡鸣前至寅时，可行五七通，渐渐加至十通，或作意渐增之，意炁俱定即定，恬自极。初可以鼻进，数息便住，至极有益无损，甚微妙也。如此行减息之道，功倍速成。其慎者，吐引大奔。初修之士故未免也，不得不慎，其奔吐宜慎之为妙。

大君曰：住炁可以通百关，除坚滞，治万病，导元炁。若百关通则减息，元炁随意自开，津路流注，元炁与津液所及之处，先化为髓，永不坏也。

大君曰：减息住炁，以无息为常，定炁为功。若犹减息则功迟，若专住炁则难得至于无息。若通百关，兼行炁减息，则元炁自然充盈，其功速倍而成矣。元炁全身以不举不动为头，以不出不入为足是也。泯其万境，息此六情，普洗烦心，祛滌诸想。

## 元道下篇

但视其首篇之目，不见其文，道成将举乃可见矣。言报功耳，其功一其报万，大约如茅君九锡，此乃上道，又百倍之。学元道者，无辞勤矣。下篇首目约数十篇，所记者五篇。功报一，志报二，不退报三，不忘报四，不须舍报五。

《中黄经》曰：人得道之后，升身于廖天之上，驭以九霄之仪仗也。天尊所赐者，十方彩女各执旌麾，百龙引驾，玉女相随，前有龙幡，后有虎旗，羽服飘飘，八风齐吹，八鸾而后鸣，成歌，九凤而前唱成曲，项戴七曜玲珑之冠，足著五色卷云之履，裙拖蝉带之裙，帔搭離罗之帔，佩于金虎之印，上朝太清仙帝者。帝者，金阙玄元老君。功报一，志报二，不退报三，不怠报四，不须舍报五。元道报别录。大君者，是南斗之中长生大君也。此五者不舍， 则元道功无不成矣。所慎休止，若不休止，万不错矣。尘世之事或难行之，时有休止，休止之中，不可不慎，今录戒慎于后，为慎休之者言矣。

*一大息，减二日功。  
一小乏，减二日功。一大乏，减三十日功。  
一小醉兼吐者，减六十日功。大醉兼吐者，减一年功。  
一犯欲，减三十日功。  
一大嗔，减二十日功。  
一哀一惧，各减七日功。  
一饱一饥，各减五日功。  
一惊，减十日功。  
一劳一倦，各减二十日功。  
一烦一燥，各减五日功。  
一忿，减十日功。*

凡饮食触犯，寒暑过差，风湿所及，起居失节，言语離散，思虑烦多，此皆减损元炁。随所犯轻重，度所减多少，随日而补之不可懈怠。所言减者，损也。所减几日，并是减其实功。修元道之士，深宜慎之。元炁难积而易散，关节易闭而难通。住炁固不可绝，其所减尤宜精至。凡修，取五更初，起坐梳头，熟通二百余过，披头，随意导引，摩掣四肢，呵吐浊炁，微微然待元炁调帖，无思虑，心湛寂至微，自然喘息微而其息自减，减至半息增半寿，减至无息元道之功成矣。古之真人，勤而行之，顷刻无舍者，一年功成矣。若是行二时之功者，五年成矣。修成此道者，乃为太极元上真君。此经从古至今，太上传十九人，皆各登仙升居太极，其经不留于世。自大唐元和戊戌岁南统大君因传孟谪仙，孟谪仙转传于世，至虚至妙，遇而秘之，非人莫传，传之则殃及玄远。

赞曰：有元道兮，虚无之祖，冥涬之根，万经之首，三一之门，说大魁廓，旨细微尘，杳兮得信，寂兮通神，产其有象，斗宿星辰，论其炁也，永骨靈根。唯我元道，不澄自皦 浊之不浑，无无之教。至定归根，元刚发泄，夫物芸芸，三十五分，得一长存，惟我元道，独处为尊。无象之象，无始之魂，轮转日月，包裹乾坤。圆兮张兮，敦兮复淳，性善利物，养乎群民，过贪者损，不足者均。自然非有，本合乎人。
